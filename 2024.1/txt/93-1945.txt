Aby byla zajištěna správa a nerušená činnost veřejnoprávního sociálního pojištění v mimořádných poměrech vyvolaných válkou, jest ministr ochrany práce a sociální péče oprávněn až do vydání nových předpisů o organisaci pojištění činiti po slyšení Ústřední rady odborů nutná organisační opatření v ústavech a zařízeních sloužících sociálnímu pojištění (zaopatření) zaměstnanců.
Zejména jest oprávněn:
stanoviti, kdy působnost dosavadních správních orgánů zanikla, odvolávati je a ustanovovati ke správě zmocněnce (jejich zástupce), případně vedle nich jmenovati užší správní sbory z řad pojištěnců;
učiniti organisační a správní opatření o převzetí a správě sociálního pojištění v pohraničním území.
Zmocněnce (jeho zástupce) pro Ústřední sociální pojišťovnu a Všeobecný pensijní ústav jmenuje president republiky na návrh ministra ochrany práce a sociální péče.
Zmocněncům (zástupcům) přísluší působnost všech správních orgánů nositelů (ústavů, zařízení), pro které byli jmenováni, nestanoví-li ministerstvo ochrany práce a sociální péče v určitém případě jinak. Bude-li jmenován pro nositele (ústav, zařízení) správní sbor, vykonává působnost svěřenou podle platných předpisů zastupitelským sborům, kdežto zmocněnec má práva, povinnosti a působnost ostatních orgánů.
Zmocněnci (zástupci) a členové správních sborů jsou kdykoliv odvolatelni.
Mezi opatření, k nimž jest ministr ochrany práce a sociální péče podle tohoto dekretu oprávněn, náleží i dodatečné schválení opatření učiněných před účinností tohoto dekretu, zejména i opatření učiněných Ústřední radou odborů a zmocněnci.
