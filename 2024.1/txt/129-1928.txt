Připojená úmluva, sjednaná mezi republikou Československou, zastoupenou jménem vlády ministry železnic a financí se strany jedné a akciovou společností místní dráhy Votice-Sedlčany se strany druhé, podle které nabývá stát dnem 1. ledna 1928 této místní dráhy, se schvaluje.
Ministr železnic se zmocňuje, aby uhradil provozní výdaje této místní dráhy za rok 1928, nekryté jejími provozními příjmy a výdaje na zúročení a úmorovou splátku hypoteční zápůjčky v rámci rozpočtu státního podniku „Československé státní dráhy“ skupina II., oddíl III., § 5 státního rozpočtu pro rok 1928.
Ministr financí se zmocňuje, aby schodky místní dráhy za léta 1921—1923 vzniklé v částce 467.460˙94 Kč, které byly zatímně hrazeny zálohou z pokladních hotovostí, uhradil podle čl. XIX, odst. 3. finančního zákona pro rok 1928.
Veškeré úkony s provedením tohoto zákona související, majetkové převody, podání, zápisy, připojená úmluva, jakož i jiné listiny jsou osvobozeny ode všech veřejných daní, dávek, kolků a poplatků.
Úmluva
sjednaná mezi republikou Československou, zastoupenou ministry železnic a financí jménem vlády (v následujícím krátce „stát“) se strany jedné a akciovou společností místní dráhy Votice — Sedlčany (v následujícím krátce „společnost“) se strany druhé o nabytí místní dráhy Votice—Sedlčany státem.
Společnost postupuje státu dnem 1. ledna 1928 do vlastnictví a stát nabývá vlastnicky veškerého movitého i nemovitého jmění společnosti, ať toto nemovité jmění jest zapsáno v knihách pozemkových (všeobecných nebo železniční knize) anebo není, s veškerými právy a závazky jejími, zejména železniční trati společnosti z Votic do Sedlčan, tvořící předmět koncesní listiny ze dne 16. května 1893, č. 95 ř. z., s veškerým movitým i nemovitým příslušenstvím, se všemi vozidly a veškerými zásobami, jakož i veškerého ostatního jmění společnosti se všemi aktivy i pasivy, i s reservním fondem, pokud nebyl podle svého určení se schválením státní správy spotřebován.
Naproti tomu přejímá stát k vlastnímu placení podle platného, státní správou schváleného umořovacího plánu zbytek dosud neumořené části hypotekární zápůjčky, uzavřené u Zemské banky království Českého, nyní u Zemské banky (dříve Zemské banky království Českého) v Praze v jmenovité hodnotě 1,096.000.— Kč, t. j. slovy jedenmiliondevadesátšesttisíc Kč.
Veškeré akcie postupuje společnost státu bez zvláštní úplaty. Tyto akcie společností vydané společnost opatří a státu odevzdá do 31. ledna 1928.
Ježto nabývací cena jest ustanovením čl. II. vypořádána, prohlašuje společnost, že nemá vůči nabývajícímu státu žádných dalších pohledávek.
Společnost vstoupí do likvidace, jakmile tato úmluva nabude právní platnosti a jakmile řádná valná hromada schválí výroční účty za rok 1927.
Likvidaci společnosti provede na základě jejího usnesení státní správa.
Dnem, kdy tato úmluva nabude právní platnosti (čl. IX.), přechází fysická držba veškerých majetkových předmětů v čl. I. uvedených na stát.
Společnost se zavazuje, že vydá státu veškeré spisy, listiny, plány, účty, knihy atd. místní dráhy se týkající a že provede sama knihovní pořádek.
Společnost svoluje, aby podle této úmluvy bylo vloženo vlastnické právo československého státu (železniční správa) na všechny nemovitosti společnosti náležející.
Společnost jest povinna řádně podepsati právní listiny, potřebné ku převodu knihovního vlastnictví na stát, jakmile jí budou státní správou k podpisu předloženy.
Obě smluvní strany vzdávají se práva odporovati této úmluvě pro zkrácení nad polovici obecné ceny.
Pro jakékoliv právní rozepře, které by snad z této úmluvy vznikly, budou příslušny v prvé stolici věcně příslušné soudy v sídle české finanční prokuratury v Praze.
Tato úmluva váže společnost schválením valnou hromadou akcionářů a nabude právní platnosti ústavním schválením.
Úmluva tato byla sepsána v jednom prvopise; společnost obdrží její opis.
