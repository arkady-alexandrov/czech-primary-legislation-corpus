FINANCOVÁNÍ OBRANY ČESKÉ REPUBLIKY
Financování obrany
Vláda každoročně v návrhu zákona o státním rozpočtu stanoví výdaje na financování obrany České republiky (dále jen „výdaje na obranu státu“) ve výši nejméně 2 % nominálního hrubého domácího produktu pro rozpočtový rok, na který je sestavován návrh státního rozpočtu.
Při postupu podle odstavce 1 se použije prognóza nominálního hrubého domácího produktu pro příslušný rozpočtový rok uvedená v Rozpočtové strategii sektoru veřejných institucí podle zákona o pravidlech rozpočtové odpovědnosti.
Pro sestavení střednědobého výhledu státního rozpočtu se použijí odstavce 1 a 2 obdobně.
Výdaje na obranu státu
Výdaji na obranu státu jsou výdaje
kapitoly státního rozpočtu Ministerstva obrany a
kapitoly státního rozpočtu neuvedené v písmeni a), pokud spadají pod výdaje věcně plánované k zajištění potřeb ozbrojených sil České republiky, Vojenské policie, Vojenského zpravodajství, Organizace Severoatlantické smlouvy nebo jejích členských států v souladu s platnou definicí výdajů na obranu státu stanovenou v rámci obranného plánování Organizace Severoatlantické smlouvy.
Výdaje na obranu státu jsou závazným ukazatelem příslušné rozpočtové kapitoly.
Rozpočtování výdajů na obranu státu
Ministerstvo obrany při zpracování návrhu zákona o státním rozpočtu navrhuje výši výdajů na obranu státu a jejich použití podle § 2.
Správce kapitoly státního rozpočtu předkládá Ministerstvu obrany ke schválení požadavek na zahrnutí výdajů podle § 2 odst. 1 písm. b) do návrhu zákona o státním rozpočtu nejpozději do 36 měsíců před začátkem rozpočtového roku, ve kterém mají být požadované výdaje na obranu státu v návrhu zákona o státním rozpočtu zahrnuty. Jde-li o neodkladný požadavek, který nemohl být předvídán, lze požadavek předložit Ministerstvu obrany i později, nejpozději však do 12 měsíců před začátkem roku, ve kterém mají být požadované výdaje na obranu státu v návrhu zákona o státním rozpočtu zahrnuty.
Ministerstvo obrany požadavek podle odstavce 2 posoudí a dojde-li k závěru, že se jedná o výdaj stanovený v § 2 odst. 1 písm. b) a že v daném čase a podle stanovených priorit odpovídá cílům v oblasti zajišťování obrany státu, zahrne jej do výdajů na obranu státu.
Ministerstvo financí při přípravě návrhu státního rozpočtu na období, ve kterém má být požadovaný výdaj na obranu státu podle odstavce 3 uskutečněn, stanoví na základě žádosti Ministerstva obrany výdaje na obranu státu příslušné kapitole státního rozpočtu podle § 2 odst. 1 písm. b).
Rozpočtová opatření
V průběhu rozpočtového roku, ve kterém má být požadovaný výdaj na obranu státu podle § 3 odst. 3 uskutečněn, může Ministerstvo financí převést výdaje z kapitoly státního rozpočtu Ministerstva obrany příslušné kapitole státního rozpočtu podle § 2 odst. 1 písm. b) rozpočtovým opatřením.
Strategický projekt armády
Strategickým projektem Armády České republiky (dále jen „strategický projekt armády“) se rozumí víceletý projekt charakterizovaný souborem věcných, časových a finančních podmínek, který má zásadní dopad na obranyschopnost České republiky a je v souladu se strategickými, koncepčními a plánovacími dokumenty schválenými vládou. Výše výdajů na realizaci strategického projektu armády odpovídá částce podle rozpočtových pravidel pro individuálně posuzované výdaje, které jsou účelově určené na financování konkrétní akce.
Ministerstvo obrany sestavuje seznam strategických projektů armády, jehož součástí je též plán jejich realizace na období následujících nejméně 3 let a vyhodnocení plnění plánu realizace strategických projektů armády.
Ministerstvo obrany po projednání s Ministerstvem financí předloží seznam strategických projektů armády s náležitostmi podle odstavce 2 do 31. května kalendářního roku vládě. Vláda jej projedná a po případných úpravách schválí do 20. června téhož roku.
Ministerstvo obrany při zpracování návrhu zákona o státním rozpočtu stanoví v rámci výdajů na obranu státu v kapitole státního rozpočtu Ministerstva obrany peněžní prostředky k zabezpečení průběžného financování strategických projektů armády.
