Sňatky uzavřené v době od 28. října 1918 do 13. července 1919 na území Slovenska nebo Podkarpatské Rusi pouze před duchovním správcem uznané nebo recipované církve nebo náboženské společnosti mezi snoubenci, kterým nebránila žádná neprominutelná překážka manželství, prohlašují se za platně uzavřené od počátku, byly-li oddavky vykonány podle předpisů příslušné církve nebo náboženské společnosti.
Jestliže manželé, jejichž manželství stalo se platným podle předchozího paragrafu, přerušili před účinností tohoto zákona trvale manželské spolužití, počínají běžeti lhůty, stanovené v § 57 a v § 83, odst. 1 zák. čl. XXXI/1894 teprve dnem účinnosti tohoto zákona; po dobu jednoho roku od uvedeného dne nebrání ustanovení § 83, odst. 3 téhož zákonného článku podání žaloby na rozluku manželství.
Ustanovení § 1 neplatí, uzavřel-li před účinností tohoto zákona některý z obou snoubenců za života druhého snoubence sňatek.
Pokud sňatky, prohlášené v § 1 za platné, nebyly již zapsány do příslušné státní matriky, stane se tak dodatečně z moci úřední podle ustanovení zák. čl. XXXIII/1894. Duchovní správci, před nimiž nebo před jejichž předchůdci byly uzavřeny takové sňatky, jsou povinni oznámiti je nejpozději do 3 měsíců ode dne účinnosti tohoto zákona příslušnému okresnímu úřadu způsobem předepsaným pro oznamování sňatků církevních.
Nevyhoví-li duchovní správce povinnosti uvedené v předchozím odstavci, bude potrestán okresním úřadem pořádkovou pokutou do 500 Kč, jež se přemění v případě nedobytnosti na náhradní trest uzamčení podle míry zavinění a to až do 48 hodin. Pokuta může býti uložena opětovně, nebude-li ve lhůtě stanovené okresním úřadem oznámení dodatečně učiněno.
Byl-li u dětí, které vzešly ze svazků, prohlášených v § 1 za platná manželství, zapsán v matrice původ nemanželský, jest provésti opravu původu z moci úřední nebo k návrhu strany, vyjma případy, kdy byl základem zápisu nemanželského původu pravoplatný soudní rozsudek, vyslovující v rozsudečném výroku výslovně nemanželský původ dítěte nebo právní neexistenci manželství rodičů.
Ustanovení tohoto zákona se nedotýkají soudních rozhodnutí, vydaných o platnosti manželství, zmíněných v § 1 aneb o právních poměrech, závislých na platnosti takových manželství.
