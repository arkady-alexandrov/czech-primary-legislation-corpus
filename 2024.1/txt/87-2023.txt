DOZOR NAD TRHEM S VÝROBKY
Předmět úpravy
Tento zákon v návaznosti na přímo použitelný předpis Evropské unie upravující dozor nad trhem a soulad výrobků s předpisy (dále jen „nařízení o dozoru nad trhem“)
určuje ústřední styčný úřad,
stanoví některá oprávnění a povinnosti správních orgánů příslušných k výkonu dozoru nad trhem s výrobky (dále jen „orgán dozoru“),
upravuje spolupráci ústředního styčného úřadu, orgánů dozoru a orgánů Celní správy České republiky a
upravuje některá práva a povinnosti hospodářských subjektů.
Působnost zákona
Tento zákon se použije při uplatňování nařízení o dozoru nad trhem a při výkonu dozoru nad trhem s výrobky, na které se vztahují předpisy Evropské unie uvedené v příloze I nařízení o dozoru nad trhem.
Pokud předpisy Evropské unie uvedené v příloze I nařízení o dozoru nad trhem obsahují zvláštní ustanovení, která konkrétněji upravují jednotlivé aspekty dozoru nad trhem s výrobky, použijí se při výkonu dozoru tyto předpisy Evropské unie nebo právní předpisy, které je provádějí.
Ústřední styčný úřad
Ústředním styčným úřadem podle čl. 10 odst. 3 nařízení o dozoru nad trhem je Ministerstvo průmyslu a obchodu.
Ústřední styčný úřad
koordinuje spolupráci mezi orgány dozoru,
plní informační povinnosti vůči Evropské komisi podle čl. 34 nařízení o dozoru nad trhem,
ve spolupráci s orgány dozoru zpracovává vnitrostátní strategii dozoru nad trhem s výrobky podle čl. 13 nařízení o dozoru nad trhem a podle potřeby ji aktualizuje a vyhodnocuje,
zpracovává souhrn vnitrostátní strategie dozoru nad trhem s výrobky podle písmene c) a zveřejňuje jej způsobem umožňujícím dálkový přístup,
zajišťuje komunikaci s orgány dozoru a ústředními styčnými úřady jiných členských států Evropské unie podle čl. 24 nařízení o dozoru nad trhem a
plní další povinnosti stanovené nařízením o dozoru nad trhem.
Orgány dozoru
Orgány dozoru příslušnými k postupu podle nařízení o dozoru nad trhem a podle tohoto zákona jsou
Česká obchodní inspekce,
Český báňský úřad,
Státní energetická inspekce,
Úřad pro technickou normalizaci, metrologii a státní zkušebnictví,
Ministerstvo dopravy,
Drážní úřad,
krajské hygienické stanice,
Státní ústav pro kontrolu léčiv,
Ústřední kontrolní a zkušební ústav zemědělský,
Státní zemědělská a potravinářská inspekce,
Ústav pro státní kontrolu veterinárních biopreparátů a léčiv,
Česká inspekce životního prostředí,
Ministerstvo vnitra a
Ministerstvo obrany.
V příloze k tomuto zákonu je uveden seznam orgánů dozoru podle odstavce 1, předpisy Evropské unie uvedené v příloze I nařízení o dozoru nad trhem a právní předpisy, v nichž je stanovena příslušnost jednotlivých orgánů dozoru k výkonu dozoru nad trhem s výrobky uvedenými v těchto předpisech Evropské unie.
Orgán dozoru
spolupracuje s ostatními orgány dozoru, ústředním styčným úřadem a orgány Celní správy České republiky,
zpracovává podklady pro vnitrostátní strategii dozoru nad trhem s výrobky podle čl. 13 nařízení o dozoru nad trhem, její aktualizaci a vyhodnocení a
plní další povinnosti stanovené nařízením o dozoru nad trhem.
Oprávnění a povinnosti orgánů dozoru
Orgán dozoru je kromě výkonu oprávnění vyplývajících z kontrolního řádu a z jiných právních předpisů při výkonu dozoru nad trhem s výrobky oprávněn
vyžadovat od hospodářského subjektu
informace o dodavatelském řetězci a o podrobnostech distribuční sítě,
informace o množství kontrolovaného výrobku na trhu a o jiných modelech výrobku, které mají stejné technické vlastnosti jako kontrolovaný výrobek, jsou-li relevantní ke zjištění souladu výrobku s požadavky stanovenými v předpisech Evropské unie uvedených v příloze I nařízení o dozoru nad trhem nebo v právních předpisech, které je provádějí, uvedených v příloze k tomuto zákonu (dále jen „příslušný předpis“),
přístup k vestavěnému softwaru, je-li takový přístup nutný k posouzení souladu výrobku s požadavky stanovenými v příslušných předpisech,
informace nutné ke zjištění vlastnictví internetové stránky, souvisejí-li tyto informace s předmětem dozoru,
provádět zkoušky nebo zajistit provedení zkoušek výrobků k ověření jejich souladu s požadavky stanovenými v příslušných předpisech nebo posouzení rizika nebo získání důkazu.
Orgán dozoru je oprávněn pro účely výkonu dozoru použít jakoukoliv informaci, dokument, zjištění, prohlášení nebo jakýkoliv poznatek související s předmětem dozoru, a to bez ohledu na formát a nosič, na kterém jsou uloženy, nebo místo, kde jsou uloženy.
Nesplňuje-li výrobek požadavky stanovené v příslušném předpisu, orgán dozoru uloží hospodářskému subjektu náhradu účelně vynaložených nákladů za provedené zkoušky, nakládání se vzorkem nebo jeho skladování.
Má-li orgán dozoru důvodné pochybnosti o tom, že výrobek nesplňuje požadavky stanovené v příslušném předpisu, nebo tuto skutečnost prokáže, oznámí to notifikované osobě nebo oznámenému subjektu, které vydaly dokument prokazující posouzení shody tohoto výrobku, s podnětem k přezkoumání dokumentu nebo k jeho zrušení.
Opatření k nápravě ukládaná orgány dozoru
Orgán dozoru uloží hospodářskému subjektu opatření k nápravě, zjistí-li, že ačkoliv je výrobek používán v souladu se zamýšleným účelem nebo za podmínek, které lze rozumně předvídat, a je řádně instalován a udržován, není v souladu s požadavky stanovenými v příslušném předpisu nebo může ohrozit zdraví nebo bezpečnost uživatelů.
Opatřeními k nápravě jsou
nařízení uvedení výrobku do souladu s požadavky stanovenými v příslušném předpisu včetně nápravy formálního nesouladu,
nařízení odstranění rizika, které výrobek představuje,
zákaz dodání výrobku na trh,
zákaz uvedení výrobku do provozu nebo používání výrobku pro provozní potřebu,
nařízení stažení výrobku z trhu nebo oběhu a varování veřejnosti před rizikem, které výrobek představuje,
nařízení zničení výrobku nebo jeho znehodnocení,
nařízení opatření výrobku varováním v českém jazyce před rizikem, které výrobek může představovat,
uložení předběžných podmínek pro dodání výrobku na trh,
uložení povinnosti neprodleně vhodným způsobem varovat ohroženého konečného uživatele v českém jazyce před rizikem plynoucím z výrobku a
uložení povinnosti odstranit z on-line rozhraní obsah internetové stránky nabízející výrobek, který není v souladu s požadavky stanovenými v příslušném předpisu nebo který představuje vážné riziko, nebo zobrazit varovné upozornění konečným uživatelům v okamžiku jejich přístupu do on-line rozhraní, nelze-li nápravy dosáhnout jinak.
Nesplní-li hospodářský subjekt opatření k nápravě podle odstavce 2 písm. j) a nelze-li nápravy dosáhnout jinak, uloží orgán dozoru poskytovateli služby informační společnosti, aby omezil přístup k on-line rozhraní nebo požádal třetí stranu o přijetí takového opatření.
Opatření k nápravě podle odstavce 2 písm. g) až i) lze uložit pouze v případě, že výrobek představuje nebo může představovat riziko pouze za určitých podmínek nebo pouze pro určité konečné uživatele.
Opatření k nápravě uloží orgán dozoru hospodářskému subjektu postupem podle odstavců 2 a 3.
Současně s oznámením o zahájení řízení o uložení opatření k nápravě umožní orgán dozoru hospodářskému subjektu vyjádřit se k podkladům rozhodnutí ve lhůtě, která nesmí být kratší než 10 pracovních dnů ode dne doručení oznámení.
Hrozí-li nebezpečí z prodlení z důvodu ochrany zdraví, bezpečnosti nebo jiného veřejného zájmu, vydá orgán dozoru rozhodnutí o uložení opatření k nápravě podle § 6 odst. 2 písm. a) až e) nebo g) až j), které je prvním úkonem v řízení. Rozhodnutí může orgán dozoru vydat též na místě. V takovém případě vyhlašuje orgán dozoru rozhodnutí ústně a jeho písemné vyhotovení oznamuje hospodářskému subjektu bez zbytečného odkladu dodatečně. O ústním vyhlášení rozhodnutí orgán dozoru vždy na místě vydá písemné potvrzení, které obdrží hospodářský subjekt.
Proti rozhodnutí o uložení opatření k nápravě postupem podle odstavce 3 nebo proti jeho změně lze podat odvolání, které nemá odkladný účinek.
Hospodářský subjekt je povinen bezodkladně písemně informovat orgán dozoru o způsobu zjednání nápravy.
Pominou-li důvody, pro které bylo opatření k nápravě uloženo, orgán dozoru rozhodnutí o uložení opatření k nápravě zruší nebo změní. Přitom postupuje podle odstavců 1 až 3 obdobně.
Používání informačního a komunikačního systému
Ústřední styčný úřad, orgány dozoru a orgány Celní správy České republiky pro účely vzájemné komunikace a komunikace s ústředními styčnými úřady, orgány dozoru a celními orgány jiných členských států Evropské unie používají informační a komunikační systém podle čl. 34 nařízení o dozoru nad trhem.
Oznamovací povinnost
Orgán dozoru oznámí Ministerstvu průmyslu a obchodu výrobek představující vážné riziko a uložení opatření k nápravě týkající se tohoto výrobku. To platí i v případě dobrovolného opatření k nápravě, které přijme hospodářský subjekt a o němž orgán dozoru obdrží informaci.
Pro oznámení výrobku podle odstavce 1 se použije postup podle jiného právního předpisu.
Orgány Celní správy České republiky
Generální ředitelství cel poskytne orgánu dozoru na jeho žádost tyto informace:
identifikační údaje deklaranta, příjemce nebo dovozce, a to jméno, popřípadě jména, a příjmení, místo pobytu, popřípadě obchodní firmu, nebo název, sídlo a identifikační číslo osoby, bylo-li přiděleno,
popis výrobku, včetně obchodního názvu a druhu výrobku podle jeho zařazení v kombinované nomenklatuře uvedené v příloze I nařízení Rady (EHS) č. 2658/87 ze dne 23. července 1987 o celní a statistické nomenklatuře a o společném celním sazebníku, v platném znění,
množství výrobku vyjádřené v objemu, hmotnosti nebo počtu jednotek,
informace o zemi odeslání a zemi původu výrobku, je-li tato informace známa.
Generální ředitelství cel předává Evropské komisi a ústřednímu styčnému úřadu informace podle čl. 25 odst. 6 nařízení o dozoru nad trhem.
Má-li celní úřad podezření, že výrobek, u kterého je navrženo propuštění do celního režimu volného oběhu, není možné do tohoto celního režimu propustit z důvodu nesouladu s požadavky stanovenými v příslušném předpisu nebo z důvodu vážného rizika pro zdraví nebo bezpečnost konečného uživatele nebo pro jiný veřejný zájem, oznámí to orgánu dozoru. Toto oznámení obsahuje údaje uvedené v odstavci 1, popis podezření a související doklady.
Poskytnutí informací podle odstavců 1 a 3 není porušením povinnosti mlčenlivosti podle daňového řádu.
Přestupky
Hospodářský subjekt se dopustí přestupku tím, že
nesplní opatření k nápravě uložené orgánem dozoru podle § 6 odst. 1,
v rozporu s čl. 7 odst. 1 nařízení o dozoru nad trhem nespolupracuje s orgánem dozoru na opatřeních vedoucích k odstranění nebo zmírnění rizika výrobku, který dodává na trh, nebo
neinformuje orgán dozoru o zjednání nápravy podle § 7 odst. 5.
Hospodářský subjekt uvedený v čl. 4 odst. 1 a 2 nařízení o dozoru nad trhem se dopustí přestupku tím, že
v rozporu s čl. 4 odst. 3 písm. a) nařízení o dozoru nad trhem neověří, že bylo vypracováno EU prohlášení o shodě nebo o vlastnostech výrobku a technická dokumentace, nebo neuchová toto prohlášení o shodě nebo o vlastnostech výrobku po dobu stanovenou v příslušném předpisu,
v rozporu s čl. 4 odst. 3 písm. b) nařízení o dozoru nad trhem nezajistí zpřístupnění technické dokumentace orgánu dozoru nebo neposkytne orgánu dozoru všechny informace a dokumentaci nutné k posouzení shody výrobku v českém nebo jiném jazyce, kterému orgán dozoru rozumí,
v rozporu s čl. 4 odst. 3 písm. c) nařízení o dozoru nad trhem neinformuje orgán dozoru v případě důvodného podezření, že výrobek představuje riziko,
v rozporu s čl. 4 odst. 3 písm. d) nařízení o dozoru nad trhem nezajistí přijetí okamžitých opatření k odstranění nesouladu výrobku s požadavky stanovenými v příslušném předpisu nebo k odstranění nebo zmírnění rizika, které výrobek představuje, nebo
v rozporu s čl. 4 odst. 4 nařízení o dozoru nad trhem neuvede na výrobku nebo na jeho obalu, na balíku nebo v průvodním dokladu své jméno, zapsaný obchodní název nebo zapsanou ochrannou známku nebo kontaktní údaje, včetně poštovní adresy.
Hospodářský subjekt uvedený v čl. 4 odst. 2 písm. c) nařízení o dozoru nad trhem se dopustí přestupku tím, že v rozporu s čl. 5 odst. 1 nařízení o dozoru nad trhem neposkytne orgánu dozoru kopii pověření.
Poskytovatel služeb informační společnosti se dopustí přestupku tím, že
v rozporu s čl. 7 odst. 2 nařízení o dozoru nad trhem nespolupracuje s orgánem dozoru, nebo
nesplní opatření uložené orgánem dozoru podle § 6 odst. 3.
Za přestupek lze uložit pokutu do
100 000 Kč, jedná-li se o přestupek podle odstavce 3,
500 000 Kč, jedná-li se o přestupek podle odstavce 2 nebo 4,
1 000 000 Kč, jedná-li se o přestupek podle odstavce 1 písm. b) nebo c), nebo
50 000 000 Kč, jedná-li se o přestupek podle odstavce 1 písm. a).
Přestupky podle tohoto zákona projednává orgán dozoru uvedený v § 4 odst. 1, jehož příslušnost k výkonu dozoru nad trhem s výrobky je upravena v právním předpisu uvedeném v příloze k tomuto zákonu.
Pokuty vybírá orgán, který je uložil.
Seznam orgánů dozoru příslušných k postupu podle nařízení o dozoru nad trhem a podle tohoto zákona s uvedením předpisů Evropské unie uvedených v příloze I nařízení o dozoru nad trhem a právních předpisů stanovujících jejich příslušnost k výkonu dozoru nad trhem s výrobky uvedenými v těchto předpisech Evropské unie
