Připojená úmluva, sjednaná mezi republikou Československou, zastoupenou jménem vlády ministry železnic a financí, se strany jedné a akciovou společností Ostravsko-Frýdlantské dráhy se strany druhé, podle které nabývá stát dnem 1. ledna 1936 této dráhy, se schvaluje.
Veškeré úkony s provedením tohoto zákona souvisící, majetkové převody, podání, zápisy, připojená úmluva a jiné listiny, jakož i provádění likvidace společnosti jsou osvobozeny ode všech veřejných daní, dávek, kolků a poplatků.
Úmluva
sjednaná mezi republikou Československou, zastoupenou ministry železnic a financí jménem vlády (v následujícím krátce „stát“), se strany jedné a akciovou společností Ostravsko-Frýdlantské dráhy (v následujícím krátce „společnost“) se strany druhé o nabytí Ostravsko-Frýdlantské dráhy státem.
Společnost postupuje státu dnem 1. ledna 1936 do vlastnictví a stát nabývá vlastnicky veškerého movitého i nemovitého jmění společnosti, ať toto nemovité jmění jest zapsáno v knihách pozemkových (všeobecných nebo v železniční knize) či nikoli, zejména železničních tratí společnosti, a to z Moravské Ostravy do Frýdlantu, tvořící předmět koncesní listiny ze dne 2. ledna 1869, č. 30 ř. z., a z Kunčic n/O. do Prostřední Suché — Českého Těšína spolu s neprovozovanou a ve stavbě jsoucí spojkou z Kunčic do Polanky, které jsou předmětem koncesní listiny ze dne 28. srpna 1909, č. 130 ř. z., se všemi budovami a zařízeními, s vlečkou na jámu Pokrok, s veškerým příslušenstvím a veškerými zásobami, jakož i veškerého ostatního jmění společnosti, zejména fondů jakéhokoliv druhu, pokud podle svého určení nebyly se souhlasem státní správy spotřebovány, pokladních hotovostí, jakýchkoli cenných papírů, pohledávek u bank a u jiných dlužníků atd.
Naproti tomu přejímá stát rovněž od 1. ledna 1936 veškeré dluhy, závazky a břemena společnosti a zavazuje se:
že sám vyplatí zbytek dosud obíhajících a neproplacených obligací společnosti, vydaných v roce 1870 v původní nominální hodnotě 2,899.800˙— Kč a v roce 1929 slosovaných,
že převezme k vlastnímu placení podle platného státní správou schváleného umořovacího plánu nesplacený dosud zbytek prioritní obligační půjčky společnosti z roku 1916, vydané do konce roku 1935 ve jmenovité hodnotě 12,635.600˙— Kč,
že zaplatí za každou odevzdanou akcii společnosti s kuponem za rok 1935 a s příslušným talonem částku 1.100˙— Kč.
Částka uvedená ve článku II v odstavci 3 bude vyplácena u oné tuzemské pokladny, kterou státní správa včas oznámí a řádně vyhlásí. Vyzvání, aby byly akcie s kupony a s talony předloženy k výplatě, vyhlásí státní správa ve třech po sobě jdoucích číslech Úředního listu republiky Československé.
Společnost vstoupí do likvidace, jakmile tato úmluva nabude právní platnosti (čl. IX).
Likvidaci společnosti provede šest likvidátorů, navržených státní správou a zvolených valnou hromadou společnosti.
Fysická držba veškerých majetkových předmětů v čl. I dotčených přechází na stát dnem, kdy tato úmluva nabude právní platnosti (čl. IX).
Společnost vydá státu veškeré právní pomůcky, listiny, plány, účty, smlouvy, obchodní knihy atd., které jsou v jejím držení, a celý svůj archiv.
Společnost svoluje, aby podle této úmluvy bylo vloženo vlastnické právo Československého státu (železniční správa) na všechny nemovitosti společnosti náležející.
Společnost jest povinna řádně podepsati právní listiny, potřebné ku knihovnímu převodu vlastnictví na stát do čtyř neděl po té, jakmile jí budou státní správou k podpisu předloženy.
Obě smluvní strany vzdávají se práva odporovati této úmluvě pro zkrácení nad polovici obecné ceny.
Pro jakékoliv právní rozepře, které by snad z této úmluvy vznikly, budou příslušny v prvé stolici věcně příslušné soudy v sídle české finanční prokuratury v Praze.
Tato úmluva váže společnost schválením valnou hromadou akcionářů a nabude právní platnosti ústavním schválením.
Úmluva tato byla sepsána v jednom prvopise, který bude uložen v archivu ministerstva železnic; společnost obdrží její opis.
V Moravské Ostravě dne 9. listopadu 1935.
V Praze dne 30. listopadu 1935.
