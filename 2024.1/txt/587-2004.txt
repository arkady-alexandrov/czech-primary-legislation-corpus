OPATŘENÍ VE VĚCECH CIVILNÍ SLUŽBY
Občanům, kteří ke dni 22. prosince 2004 vykonávají podle zvláštního právního předpisu civilní službu, končí její výkon tímto dnem a nevykonaná část civilní služby se promíjí.
Občanům, kteří jsou podle zvláštního právního předpisu povinni vykonat civilní službu a ke dni 22. prosince 2004 nebyli k jejímu výkonu povoláni nebo k jejímu výkonu nenastoupili, a občanům, kterým byl podle zvláštního právního předpisu výkon civilní služby přerušen nebo odložen, se nevykonaná civilní služba nebo její nevykonaná část dnem 22. prosince 2004 promíjí.
Obecní úřady obcí s rozšířenou působností jsou povinny předat Ministerstvu práce a sociálních věcí (dále jen „ministerstvo“) spisy vedené před 1. lednem 2005 o občanech povinných výkonem civilní služby, a to v termínech, na kterých se tyto orgány dohodnou, nejpozději však do 2 let ode dne nabytí účinnosti tohoto zákona. Obecní úřady obcí s rozšířenou působností připraví spisy k předání ministerstvu tak, že spisy uspořádají podle časové posloupnosti roků narození občanů a v rámci tohoto členění spisy současně uspořádají podle abecedního pořadí příjmení občanů. Spisy se předají v té formě, v jaké byly vedeny před 1. lednem 2005.
Ministerstvo uchovává spisy podle odstavce 1 do konce kalendářního roku, v němž občan dovrší nebo by dovršil 80 let věku. Údaje vedené ve spisech je ministerstvo oprávněno poskytnout jen tomu, kdo prokáže právní zájem.
Působnost stanovená v odstavci 1 obecním úřadům obcí s rozšířenou působností je výkonem přenesené působnosti.
Řízení ve věcech civilní služby podle zvláštního právního předpisu pravomocně neskončená před 22. prosincem 2004 se tímto dnem zastavují a nová řízení se nezahajují.
Nároky vzniklé na základě výkonu civilní služby se posuzují podle dosavadních právních předpisů.
