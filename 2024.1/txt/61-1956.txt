Úvodní ustanovení.
Vzrůstající potřeba rašelin jako důležité suroviny pro naše hospodářství a vliv pozemků s ložisky rašelin (dále jen „rašeliniště“) zejména na vodohospodářské poměry vyžadují, aby těžba rašelin byla prováděna plánovitě a intensivně a přitom co nejhospodárněji a aby při ní bylo dbáno potřeb zemědělského, lesního a vodního hospodářství, jakož i zájmů zdravotnických a aby rašeliniště byla po skončení těžby nejúčelnějším způsobem asanována, a to především rekultivací.
Orgány příslušné k řízení těžby rašelin.
Těžbu rašelin plánovitě řídí ministerstvo zemědělství a lesního hospodářství, které k tomu cíli zejména organisuje výzkum a průzkum rašelinišť a stanoví na základě výsledků průzkumu směrný plán využití rašelinišť.
Výkonné orgány krajských národních výborů zejména
schvalují projekty a plány těžby rašelin a rekultivace rašelinišť (dále jen „projekty a plány“) a povolují těžbu;
vykonávají bezprostřední dohled na správné provádění těžby rašelin a rekultivace rašelinišť;
mohou nařídit těžebnímu podniku, aby zastavil těžbu, porušuje-li opětovně podmínky stanovené pro těžbu rašelin a rekultivaci rašelinišť nebo vyžadují-li to hospodářské důvody anebo jiný obecný zájem.
Výkonný orgán krajského národního výboru schválí projekt a povolí těžbu rašelin v území, kde jsou ložiska nerostů, jejichž vyhledávání a dobývání je podrobeno dozoru státní báňské správy, v dohodě s příslušným orgánem této správy.
Při ministerstvu zemědělství a lesního hospodářství se zřizuje poradní sbor. Úkolem poradního sboru je zejména vyjadřovat se k návrhům směrného plánu využití rašelinišť a k návrhům prováděcích předpisů (§ 8).
Členy poradního sboru jsou zástupci zúčastněných ústředních úřadů (orgánů) a vědeckých institucí.
Podrobnosti o působnosti a organisaci poradního sboru stanoví prováděcí předpisy.
Osoby pověřené plněním úkolů při průzkumu rašelinišť a při dohledu na správné provádění těžby rašelin a rekultivace rašelinišť, které se prokáží potvrzením příslušného orgánu, po případě též povolením podle zvláštních předpisů, jsou oprávněny vstupovat na nemovitosti a do objektů a zařízení, provádět v nich potřebné práce, průzkum nebo dohled, odebírat v potřebném množství vzorky pro konané šetření a požadovat potřebné doklady a údaje.
Těžba rašelin.
Těžbu rašelin provádějí výhradně organisace, kterým těžbu povolil výkonný orgán krajského národního výboru (dále jen „těžební podniky“); přitom se těžební podnik řídí schváleným projektem a plánem, po případě podmínkami stanovenými pro těžbu rašelin a rekultivaci rašelinišť.
Těžební podnik je povinen zařídit vypracování projektu a plánu; projekt a plán musí být vypracovány tak, aby těžební postup usnadňoval nejrychlejší a nejhospodárnější asanaci rekultivací.
Nemovitosti a práva, jichž je třeba k uskutečnění směrného plánu využití rašelinišť, lze vyvlastnit, nedojde-li s vlastníkem k dohodě; vyvlastněna však nemohou být rašeliniště, která jsou družstevním vlastnictvím nebo která byla sdružena k společnému družstevnímu hospodaření. O vyvlastňovacím řízení a náhradě za vyvlastnění platí obdobně předpisy o územním plánování a výstavbě obcí.
Těžební podnik odpovídá za provádění těžby a rekultivace podle schváleného projektu a plánu a podle podmínek stanovených pro těžbu rašelin a rekultivaci rašelinišť.
Po dobu těžby je těžební podnik povinen pečovat o údržbu místních cest k rašeliništím, pokud jich převážně užívá.
Po ukončení těžby je těžební podnik povinen provést půdní úpravy nutné k rekultivaci určené projektem a plánem. Ostatní práce spojené s rekultivací, jako na př. osetí a osázení, provede ten, kdo bude pozemku po rekultivaci užívat.
Prováděcí předpisy.
Předpisy k provedení tohoto zákonného opatření vydá ministerstvo zemědělství a lesního hospodářství v dohodě se zúčastněnými ústředními úřady a orgány.
V předpisech vydaných podle odstavce 1 lze také:
stanovit pro rašeliniště, u nichž je to odůvodněno jejich malou rozlohou, mocností rašelinové vrstvy nebo nepatrným hospodářským či jiným významem, odchylky od ustanovení tohoto zákonného opatření, po případě taková rašeliniště z jeho platnosti vyjmout;
přenést plnění některých úkolů ministerstva zemědělství a lesního hospodářství na příslušné vědecké instituce.
Závěrečná ustanovení.
Toto zákonné opatření se nevztahuje na rašeliniště prohlášená za přírodní léčivý zdroj podle zákona č. 43/1955 Sb., o československých lázních a zřídlech.
