OCHRANA STÁTNÍCH HRANIC ČESKÉ REPUBLIKY
ZÁKLADNÍ USTANOVENÍ
Předmět úpravy
Tento zákon upravuje v návaznosti na přímo použitelný předpis Evropské unie ochranu státních hranic České republiky (dále jen „hranice“) proti jejich nedovolenému překračování a vymezuje působnost Ministerstva vnitra (dále jen „ministerstvo“) a Policie České republiky (dále jen „policie“) v této oblasti státní správy.
Základní pojmy
Pro účely tohoto zákona se rozumí
členským státem stát, který uplatňuje Schengenský hraniční kodex v plném rozsahu,
vnějším letem let z území členského státu na území jiného než členského státu, let z území jiného než členského státu na území členského státu nebo let s mezipřistáním na území jiného než členského státu.
Hraničním přechodem je prostor na mezinárodním letišti určený k překračování vnějších hranic.
HRANIČNÍ PŘECHOD NA MEZINÁRODNÍM LETIŠTI
Závazné stanovisko
Ministerstvo při vydání závazného stanoviska v řízení o stanovení druhu letiště jako mezinárodního, v řízení o změně druhu letiště na druh mezinárodního letiště a v řízení o zrušení druhu mezinárodního letiště posuzuje letiště z hlediska ochrany hranic, zejména s ohledem na splnění bezpečnostních podmínek uvedených v § 5.
Zřízení hraničního přechodu
Ministerstvo rozhoduje o zřízení hraničního přechodu na žádost provozovatele mezinárodního letiště. Účastníkem tohoto řízení je pouze žadatel.
Žádost podle odstavce 1 musí vedle obecných náležitostí podle správního řádu obsahovat údaj o předpokládaném počtu osob odbavených na vnějších letech v prvním roce po zřízení hraničního přechodu na tomto mezinárodním letišti.
Nejsou-li splněny bezpečnostní podmínky uvedené v § 5 odst. 1 až 3 a 5, ministerstvo žádost zamítne.
Ministerstvo uveřejňuje sdělením ve Sbírce zákonů a mezinárodních smluv seznam hraničních přechodů.
Bezpečnostní podmínky pro mezinárodní letiště
Na mezinárodním letišti, na němž se na vnějších letech odbaví méně než 5 000 osob v kalendářním roce, musí jeho provozovatel
přijmout provozní opatření k zajištění oddělení cestujících na vnějších letech od ostatních cestujících a
zajistit místnost pro provádění hraniční kontroly.
Na mezinárodním letišti, na němž se na vnějších letech odbaví alespoň 5 000 osob v kalendářním roce, musí jeho provozovatel
přijmout provozně technická opatření k oddělení cestujících na vnějších letech od ostatních cestujících,
vytvořit podmínky k provádění hraniční kontroly, včetně podmínek k provádění kontroly na vnitřních letech v případě dočasného znovuzavedení ochrany vnitřních hranic, a
zajistit místnost pro cizince, kterým byl odepřen vstup na území České republiky.
Na mezinárodním letišti, na němž se na vnějších letech odbaví alespoň 1 000 000 osob v kalendářním roce, musí dále jeho provozovatel vymezit vhodný prostor pro zřízení
přijímacího střediska podle zákona o azylu a přenechat jej ministerstvu k bezplatnému užívání a
policejní cely podle zákona o Policii České republiky a přenechat jej policii k bezplatnému užívání.
Ministerstvo hradí náklady spojené s provozem přijímacího střediska uvedeného v odstavci 3 písm. a). Policie hradí náklady spojené s provozem policejní cely uvedené v odstavci 3 písm. b).
Na vojenské letiště, na kterém je provozována také civilní letecká doprava, se vztahují podmínky uvedené v odstavci 1.
Podmínky uvedené v odstavci 2 nebo 3 musí mezinárodní letiště splnit nejpozději do 30. června roku, který následuje po kalendářním roce, v němž bylo na mezinárodním letišti dosaženo uvedeného počtu odbavených osob na vnějších letech.
Ministerstvo stanoví vyhláškou provozní a provozně technické podmínky k oddělení cestujících na vnějších letech od ostatních cestujících, podmínky k provádění hraniční kontroly a dalších souvisejících úkonů a vybavení místnosti pro cizince, kterým byl odepřen vstup na území České republiky.
Uzavření hraničního přechodu
Ministerstvo kontroluje dodržování bezpečnostních podmínek uvedených v § 5.
Pokud byly při kontrole podle odstavce 1 zjištěny nedostatky, které závažně ohrožují provádění ochrany vnějších hranic, a provozovatel mezinárodního letiště tyto nedostatky ve lhůtě stanovené ministerstvem neodstraní, ministerstvo rozhodne o uzavření hraničního přechodu.
Ministerstvo rozhodne o uzavření hraničního přechodu také tehdy, pokud provozování hraničního přechodu představuje vážné ohrožení vnitřního pořádku, bezpečnosti, obrany státu nebo života a zdraví osob.
Rozhodnutí vydané na základě důvodu uvedeného v odstavci 3 může být prvním úkonem v řízení. Rozklad podaný proti tomuto rozhodnutí nemá odkladný účinek.
Účastníkem řízení o uzavření hraničního přechodu je pouze provozovatel mezinárodního letiště.
Odpadnou-li důvody, pro které ministerstvo hraniční přechod uzavřelo, ministerstvo na žádost provozovatele mezinárodního letiště nebo z moci úřední rozhodnutí vydané podle odstavce 2 nebo 3 zruší.
Ministerstvo zašle stejnopis pravomocného rozhodnutí podle odstavců 2, 3 a 6 Úřadu pro civilní letectví a v případě vojenského letiště také Ministerstvu obrany.
Zrušení hraničního přechodu
Ministerstvo může rozhodnout o zrušení hraničního přechodu
na žádost provozovatele mezinárodního letiště, nebo
z moci úřední, pokud
je hraniční přechod uzavřen podle § 6 nejméně po dobu 6 měsíců, nebo
rozhodnutí o změně nebo zrušení druhu mezinárodního letiště nabylo právní moci nebo došlo k zániku účinků rozhodnutí o stanovení druhu letiště.
Žádost podle odstavce 1 písm. a) ministerstvo posoudí z hlediska ochrany hranic. Pokud ministerstvo žádosti vyhoví, určí v rozhodnutí den, ke kterému se hraniční přechod zrušuje.
Rozhodnutí vydané podle odstavce 1 písm. b) bodu 2 může být prvním úkonem v řízení.
Ministerstvo zašle stejnopis pravomocného rozhodnutí o zrušení hraničního přechodu Úřadu pro civilní letectví a v případě vojenského letiště také Ministerstvu obrany.
OCHRANA VNĚJŠÍCH HRANIC
Povinnosti velitele letadla
Velitel letadla na vnějším letu jiném než prováděném provozovatelem obchodní letecké dopravy je v souladu se Schengenským hraničním kodexem povinen předat před odletem Ředitelství služby cizinecké policie letový plán a údaje o cestujících v rozsahu stanoveném v odstavci 2.
Údaji o cestujících se rozumí jméno, popřípadě jména, příjmení, datum narození, státní občanství a číslo cestovního dokladu všech cestujících.
Povinnosti provozovatele letiště
Provozovatel mezinárodního letiště, na němž není zřízen inspektorát cizinecké policie, je povinen oznámit Ředitelství služby cizinecké policie údaje o plánovaném vnějším letu nejpozději 24 hodin před příletem na jím provozované mezinárodní letiště nebo odletem z tohoto letiště. Připadá-li přílet nebo odlet podle věty první na sobotu, neděli nebo svátek, činí lhůta pro oznámení údajů nejméně 48 hodin.
Údaji o plánovaném letu se rozumí
poznávací značka letadla,
údaj o místu a plánovaném čase odletu a příletu a
počet členů posádky a počet cestujících.
Dojde-li ke změně letiště příletu letadla na vnějším letu na území České republiky, je provozovatel letiště skutečného příletu, není-li na něm zřízen inspektorát cizinecké policie, povinen v provozní době letiště bezodkladně informovat Ředitelství služby cizinecké policie o této změně; mimo provozní dobu letiště je povinen tak učinit bezodkladně poté, co se o této skutečnosti dozví.
Provozovatel mezinárodního letiště, na němž není zřízen inspektorát cizinecké policie, je povinen v provozní době letiště bezodkladně informovat Ředitelství služby cizinecké policie o přistání nebo odletu letadla na vnějším letu, který nemohl být oznámen podle odstavců 1 a 2; mimo provozní dobu letiště je povinen tak učinit bezodkladně poté, co se o této skutečnosti dozví.
Provozovatel vnitrostátního letiště je povinen v provozní době letiště bezodkladně informovat Ředitelství služby cizinecké policie o přistání nebo odletu letadla na vnějším letu; mimo provozní dobu letiště je povinen tak učinit bezodkladně poté, co se o této skutečnosti dozví.
Provozovatel letiště informuje Ředitelství služby cizinecké policie podle odstavců 3 až 5 na základě údajů sdělených velitelem letadla na vnějším letu nebo údajů a skutečností, které jsou mu jinak známy.
Provozovatel mezinárodního letiště, na němž není zřízen inspektorát cizinecké policie, a provozovatel vnitrostátního letiště je povinen na žádost Ředitelství služby cizinecké policie umožnit přístup k záznamům o příletech a odletech letadel.
Provozovatel mezinárodního letiště, na němž je zajištěna místnost pro cizince, kterým byl odepřen vstup na území České republiky, je povinen strpět, aby po dobu nezbytně nutnou tuto místnost užíval cizinec, kterému byl odepřen vstup na území České republiky po příletu na
toto mezinárodní letiště, nebo
na jiné letiště, kde není zřízena místnost pro cizince, kterým byl odepřen vstup na území České republiky.
Oprávnění policie při ochraně vnějších hranic
Ochranu vnějších hranic zajišťuje policie.
Při hraniční kontrole je příslušník policie (dále jen „policista“) oprávněn provést prohlídku letadla a zavazadel, nahlížet do palubního deníku letadla, a je-li to třeba ke zjištění skutečností, které jsou důvodem pro odepření vstupu cizinci na území České republiky podle zákona o pobytu cizinců na území České republiky, provést prohlídku osoby. Prohlídku osoby provádí osoba stejného pohlaví a lze ji provádět s využitím přímých fyzických kontaktů nebo přímého pozorování odhaleného těla této osoby včetně prohlídky oděvních svršků osoby a věcí, které má tato osoba u sebe v době prohlídky.
DOČASNÉ ZNOVUZAVEDENÍ OCHRANY VNITŘNÍCH HRANIC
Opatření vlády
Vláda může opatřením obecné povahy dočasně znovu zavést ochranu vnitřních hranic.
Opatření obecné povahy podle odstavce 1 stanoví časový a územní rozsah dočasného znovuzavedení ochrany vnitřních hranic a způsob provádění ochrany vnitřních hranic.
Opatření obecné povahy podle odstavce 1 může dále stanovit, že vnitřní hranice lze překračovat pouze v místě a v době v něm určených.
V případě, že vydání opatření obecné povahy podle odstavce 1 předcházelo dočasné znovuzavedení ochrany vnitřních hranic mimořádným opatřením podle § 12 odst. 1 a toto mimořádné opatření nepozbylo platnosti, vláda opatřením obecné povahy podle odstavce 1 mimořádné opatření zruší.
Odpadnou-li důvody pro dočasné znovuzavedení ochrany vnitřních hranic podle odstavce 1, vláda jej zruší opatřením obecné povahy.
Mimořádné opatření ministerstva
V případě bezprostřední vážné hrozby pro veřejný pořádek nebo vnitřní bezpečnost může ministerstvo mimořádným opatřením dočasně znovu zavést ochranu vnitřních hranic. Mimořádné opatření ministerstva je opatřením obecné povahy.
Mimořádné opatření ministerstva stanoví časový a územní rozsah dočasného znovuzavedení ochrany vnitřních hranic a způsob provádění ochrany vnitřních hranic.
Mimořádné opatření ministerstva může dále stanovit, že vnitřní hranice lze překračovat pouze v místě a v době v něm určených.
Odpadnou-li důvody pro dočasné znovuzavedení ochrany vnitřních hranic podle odstavce 1, ministerstvo mimořádné opatření zruší opatřením obecné povahy.
Mimořádné opatření ministerstva pozbývá platnosti nejpozději 5 dnů ode dne nabytí jeho účinnosti.
Zvláštní ustanovení o vydávání opatření obecné povahy
Na opatření obecné povahy podle tohoto zákona se § 172 správního řádu nepoužije.
Opatření obecné povahy se oznamuje veřejnou vyhláškou ministerstva.
Informace o opatření obecné povahy se uveřejňuje v celoplošném rozhlasovém a televizním vysílání. Každý, kdo provozuje televizní nebo rozhlasové vysílání, je povinen bez náhrady nákladů na základě žádosti ministerstva neprodleně a bez úpravy obsahu a smyslu uveřejnit informaci o opatření obecné povahy. Provozovatel televizního vysílání je povinen zajistit souběžné vysílání zprávy o opatření obecné povahy v titulkové podobě. Stejným způsobem se uveřejňuje informace o zrušení opatření obecné povahy.
Do opatření obecné povahy a jeho odůvodnění může každý nahlédnout u ministerstva.
Opatření obecné povahy nabývá účinnosti dnem v něm uvedeným nebo okamžikem vyvěšení.
Oprávnění policie při dočasném znovuzavedení ochrany vnitřních hranic
Ochranu vnitřních hranic zajišťuje policie.
Za účelem ochrany vnitřních hranic může policista provést kontrolu na nejbližším místě od vnitřních hranic, které je vhodné pro provedení kontroly. Při této kontrole je policista oprávněn zastavit dopravní prostředek a provést jeho prohlídku, provést prohlídku zavazadel, a je-li to třeba ke zjištění skutečností, které jsou důvodem pro odepření vstupu cizinci na území České republiky podle zákona o pobytu cizinců na území České republiky, provést prohlídku osoby. Prohlídku osoby provádí osoba stejného pohlaví a lze ji provádět s využitím přímých fyzických kontaktů nebo přímého pozorování odhaleného těla této osoby včetně prohlídky oděvních svršků osoby a věcí, které má tato osoba u sebe v době prohlídky.
Za účelem ochrany vnitřních hranic je policista do vzdálenosti 10 kilometrů od vnitřních hranic oprávněn vstupovat na jiný než veřejně přístupný pozemek v součinnosti s jeho vlastníkem nebo oprávněným uživatelem; je-li to nezbytně nutné k plnění úkolů souvisejících s ochranou hranic a hrozí-li nebezpečí z prodlení, lze na tyto pozemky vstupovat bez součinnosti s vlastníkem nebo oprávněným uživatelem.
Umístění bezpečnostního prostředku k zabránění nedovolenému překračování vnitřních hranic
Při dočasném znovuzavedení ochrany vnitřních hranic je policie oprávněna použít technický prostředek zabraňující nedovolenému překračování vnitřních hranic dopravními prostředky (dále jen „bezpečnostní prostředek“).
Policie je oprávněna umísťovat bezpečnostní prostředek ve vzdálenosti do 50 metrů od vnitřních hranic. Vyžadují-li to přírodní, technické nebo bezpečnostní okolnosti, lze tak učinit i nad tuto vzdálenost, nejvýše však do vzdálenosti 1 kilometru od vnitřních hranic.
Před umístěním bezpečnostního prostředku je policie povinna vyrozumět vlastníka pozemku o tomto záměru a poučit ho o právech a povinnostech, které mu umístěním bezpečnostního prostředku vznikají.
V hraničním pruhu se bezpečnostní prostředek umísťuje jen výjimečně.
Bezpečnostní prostředek, pokud to jeho charakter dovoluje, se označuje nápisem „Majetek Policie České republiky, jeho zničení, poškození, neoprávněné přemístění nebo neoprávněné odstranění se trestá“.
Každý je povinen zdržet se činnosti, kterou může znemožnit nebo ztížit umístění bezpečnostního prostředku nebo takový prostředek zničit, poškodit, neoprávněně přemístit nebo neoprávněně odstranit.
Náhrada majetkové újmy a úplata za omezení vlastnického práva
Vlastník nebo oprávněný uživatel pozemku má právo na náhradu majetkové újmy, která mu vznikla v důsledku umístění bezpečnostního prostředku, pokud není možné pozemek uvést do původního stavu. Náhradu majetkové újmy poskytuje ministerstvo, u něhož je nutno toto právo uplatnit do 60 dnů ode dne jejího vzniku, jestliže jde o újmu na polních kulturách, nebo v ostatních případech do 1 roku ode dne jejího vzniku, jinak toto právo zaniká.
Jestliže je vlastník nebo oprávněný uživatel pozemku omezen umístěním bezpečnostního prostředku v obvyklém užívání pozemku, má právo na přiměřenou náhradu za toto omezení. Náhradu za omezení poskytuje ministerstvo, u něhož je nutno toto právo uplatnit do 1 roku ode dne oznámení o umístění bezpečnostního prostředku na pozemku, jinak toto právo zaniká.
Pokud bylo právo podle odstavce 1 nebo 2 uplatněno u nepříslušného orgánu veřejné moci, postoupí tento orgán žádost poškozeného ministerstvu. Účinky uplatnění jsou v tomto případě zachovány.
Nedojde-li k dohodě o náhradě majetkové újmy nebo o náhradě za omezení užívání pozemku do 3 měsíců ode dne podání návrhu na uzavření dohody ministerstvem nebo uplatnění práva na náhradu vlastníkem nebo oprávněným uživatelem pozemku, lze se náhrady domáhat u soudu.
PŘESTUPKY
Přestupky fyzických osob
Fyzická osoba se dopustí přestupku tím, že v rozporu s § 15 odst. 6 úmyslně znemožní nebo ztíží umístění bezpečnostního prostředku nebo úmyslně takový prostředek zničí, poškodí, neoprávněně přemístí nebo neoprávněně odstraní.
Fyzická osoba jako osoba, která vstupuje na území České republiky nebo vycestovává z území České republiky přes vnější hranice, se dopustí přestupku tím, že v rozporu se Schengenským hraničním kodexem
překročí vnější hranice mimo hraniční přechod, nebo
se úmyslně vyhne hraniční kontrole na hraničním přechodu.
Fyzická osoba jako osoba, která vstupuje na území České republiky nebo vycestovává z území České republiky přes vnitřní hranice během dočasného znovuzavedení ochrany vnitřních hranic stanoveného opatřením obecné povahy vlády, se dopustí přestupku tím, že
překročí vnitřní hranice mimo místo určené k překračování vnitřních hranic,
překročí vnitřní hranice na místě určeném k překračování vnitřních hranic v jiné než stanovené době, nebo
se úmyslně vyhne kontrole na místě určeném k překračování vnitřních hranic.
Velitel letadla se dopustí přestupku tím, že
v rozporu s § 8 odst. 1 nepředá před odletem Ředitelství služby cizinecké policie letový plán nebo údaje o cestujících,
v rozporu se Schengenským hraničním kodexem pokračuje v letu z území jiného než členského státu odletem z přistávací plochy na území České republiky, která není součástí mezinárodního letiště, na němž je zřízen hraniční přechod, aniž by obdržel souhlas od Ředitelství služby cizinecké policie a od Celní správy České republiky, pokud muselo letadlo z důvodů vyšší moci, bezprostředního nebezpečí nebo na pokyn správního úřadu přistát na takové přistávací ploše, nebo
v rozporu se Schengenským hraničním kodexem pokračuje v letu z území jiného než členského státu odletem z přistávací plochy na území České republiky, která není součástí mezinárodního letiště, na němž je zřízen hraniční přechod, aniž by obdržel povolení od Ředitelství služby cizinecké policie a od Celní správy České republiky, pokud přistálo letadlo bez povolení.
Za přestupek podle odstavce 1 lze uložit pokutu do 20 000 Kč a za přestupek podle odstavců 2 až 4 pokutu do 50 000 Kč.
Přestupek podle odstavců 1 až 4 lze projednat příkazem na místě uložením pokuty do 5 000 Kč.
Přestupky právnických a podnikajících fyzických osob
Právnická nebo podnikající fyzická osoba se dopustí přestupku tím, že v rozporu s § 15 odst. 6 znemožní nebo ztíží umístění bezpečnostního prostředku nebo takový prostředek zničí, poškodí, neoprávněně přemístí nebo neoprávněně odstraní.
Provozovatel mezinárodního letiště, na kterém je zřízen hraniční přechod, se dopustí přestupku tím, že
nezajistí splnění podmínek uvedených v § 5 odst. 1, 2 nebo 3,
neoznámí Ředitelství služby cizinecké policie údaje o plánovaném vnějším letu podle § 9 odst. 1,
neinformuje Ředitelství služby cizinecké policie o změně letiště skutečného příletu podle § 9 odst. 3,
neinformuje Ředitelství služby cizinecké policie o přistání nebo odletu letadla na vnějším letu podle § 9 odst. 4, nebo
neumožní Ředitelství služby cizinecké policie přístup k záznamům o příletech a odletech letadel podle § 9 odst. 7.
Provozovatel vnitrostátního letiště se dopustí přestupku tím, že
neinformuje Ředitelství služby cizinecké policie o přistání nebo odletu letadla na vnějším letu podle § 9 odst. 5, nebo
neumožní Ředitelství služby cizinecké policie přístup k záznamům o příletech a odletech letadel podle § 9 odst. 7.
Za přestupek lze uložit pokutu do
20 000 Kč, jde-li o přestupek podle odstavce 1,
100 000 Kč, jde-li o přestupek podle odstavce 2 písm. b) až e) nebo odstavce 3,
250 000 Kč, jde-li o přestupek podle odstavce 2 písm. a).
Společná ustanovení k přestupkům
Přestupky podle tohoto zákona projednává
obecní úřad obce s rozšířenou působností, jde-li o přestupky podle § 17 odst. 1 a § 18 odst. 1,
útvar policie zajišťující ochranu daného úseku vnitřních hranic, jde-li o přestupky podle § 17 odst. 3,
Ředitelství služby cizinecké policie, jde-li o přestupky podle § 17 odst. 2 a 4, § 18 odst. 2 písm. b) až e) a § 18 odst. 3,
ministerstvo, jde-li o přestupek podle § 18 odst. 2 písm. a).
Pokud je útvarem policie podle odstavce 1 písm. b) odbor cizinecké policie krajského ředitelství policie, rozhoduje o odvolání proti jeho rozhodnutí Ředitelství služby cizinecké policie. O odvolání proti rozhodnutí Ředitelství služby cizinecké policie rozhoduje ministerstvo.
Pokutu uloženou podle tohoto zákona vybírá orgán, který ji uložil.
