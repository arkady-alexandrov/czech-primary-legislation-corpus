EVROPSKÉ POLITICKÉ STRANY A EVROPSKÉ POLITICKÉ NADACE
Předmět úpravy
Tento zákon upravuje v návaznosti na přímo použitelný předpis Evropské unie některá pravidla součinnosti České republiky s Úřadem pro evropské politické strany a evropské politické nadace (dále jen „Úřad“) a další pravidla týkající se evropských politických stran se sídlem na území České republiky (dále jen „evropská politická strana“) a evropských politických nadací se sídlem na území České republiky (dále jen „evropská politická nadace“).
Evropské politické strany
Název a zkratka evropské politické strany se musí lišit od názvů a zkratek politických stran a politických hnutí registrovaných podle zákona o sdružování v politických stranách a v politických hnutích.
Kdo podává Úřadu žádost o registraci evropské politické strany, přiloží osvědčení o souladu stanov evropské politické strany s právním řádem České republiky vydané Ministerstvem vnitra (dále jen „ministerstvo“).
Ministerstvo do 10 dnů ode dne, kdy mu byly doručeny stanovy evropské politické strany, vydá osvědčení podle odstavce 2, popřípadě sdělí důvody, pro které nebylo možné osvědčení vydat.
Odstavce 1 až 3 se použijí obdobně v případě oznámení změny stanov evropské politické strany Úřadu.
Změna právní formy spolku na evropskou politickou nadaci
Nejvyšší orgán spolku může rozhodnout o změně právní formy spolku na evropskou politickou nadaci.
Rozhodnutí o změně právní formy musí obsahovat
název, sídlo a identifikační číslo spolku,
název evropské politické nadace po změně právní formy a
rozhodný den.
Rozhodnutí o změně právní formy spolku na evropskou politickou nadaci nabývá účinnosti dnem, kdy je rozhodnutí o registraci evropské politické nadace zveřejněno v Úředním věstníku Evropské unie. Bez zbytečného odkladu poté podá evropská politická nadace návrh na výmaz spolku ze spolkového rejstříku. Při výmazu spolku se ve spolkovém rejstříku uvede údaj o tom, že spolek změnil právní formu na evropskou politickou nadaci, její název, sídlo a registrační číslo.
Ochrana věřitelů při změně právní formy spolku na evropskou politickou nadaci
Spolek nejméně 30 dnů před zasedáním nejvyššího orgánu zveřejní oznámení o záměru přijmout rozhodnutí o změně právní formy na evropskou politickou nadaci.
Věřitel spolku, který přihlásí svou pohledávku do 6 měsíců ode dne, kdy bylo rozhodnutí o registraci evropské politické nadace zveřejněno v Úředním věstníku Evropské unie, může žádat zajištění své pohledávky dostatečnou jistotou, jestliže se v důsledku změny právní formy její dobytnost zhorší. Prokáže-li věřitel, že se v důsledku změny právní formy dobytnost jeho pohledávky podstatným způsobem zhorší, náleží mu dostatečná jistota ještě před nabytím účinnosti rozhodnutí o registraci evropské politické nadace.
Změna právní formy evropské politické strany a evropské politické nadace na spolek
Nejvyšší orgán evropské politické strany nebo evropské politické nadace může rozhodnout o změně právní formy evropské politické strany nebo evropské politické nadace na spolek.
Rozhodnutí o změně právní formy musí obsahovat
název, sídlo a registrační číslo evropské politické strany nebo evropské politické nadace,
název spolku po změně právní formy,
rozhodný den a
údaje o členech orgánů spolku, které se zapisují do spolkového rejstříku.
Rozhodnutí o změně právní formy evropské politické strany nebo evropské politické nadace na spolek nabývá účinnosti dnem zápisu do spolkového rejstříku. V rámci zápisu spolku se uvede údaj o tom, že spolek změnil právní formu z evropské politické strany nebo evropské politické nadace a její název, sídlo a registrační číslo.
Evropská politická strana nebo evropská politická nadace požádá bez zbytečného odkladu po nabytí účinnosti změny právní formy na spolek podle odstavce 3 o výmaz evropské politické strany nebo evropské politické nadace z rejstříku evropských politických stran a evropských politických nadací.
Není-li zápis do spolkového rejstříku podle odstavce 3 proveden nejpozději v den, kdy evropská politická strana nebo evropská politická nadace pozbývá své evropské právní subjektivity, zrušuje se evropská politická strana nebo evropská politická nadace s likvidací; pro účely likvidace se zrušená evropská politická strana nebo evropská politická nadace považuje za spolek.
Ochrana věřitelů při změně právní formy evropské politické strany a evropské politické nadace na spolek
Evropská politická strana nebo evropská politická nadace nejméně 30 dnů před zasedáním nejvyššího orgánu zveřejní oznámení o záměru přijmout rozhodnutí o změně právní formy na spolek.
Věřitel evropské politické strany nebo evropské politické nadace, který přihlásí svou pohledávku do 6 měsíců ode dne, kdy se zápis změny právní formy stal účinným vůči třetím osobám, může žádat zajištění své pohledávky dostatečnou jistotou, jestliže se v důsledku změny právní formy její dobytnost zhorší. Prokáže-li věřitel, že se v důsledku změny právní formy dobytnost jeho pohledávky podstatným způsobem zhorší, náleží mu dostatečná jistota ještě před zápisem změny právní formy do spolkového rejstříku.
Společné ustanovení ke změně právní formy
Nestanoví-li tento zákon jinak, použije se při postupu podle § 3 až 6 občanský zákoník.
Registrační číslo
Evropské politické strany a evropské politické nadace využívají ke své vnitrostátní identifikaci vůči orgánům veřejné moci a vůči třetím osobám registrační číslo přidělené jim Úřadem.
Ministerstvo
Ministerstvo na svých internetových stránkách zveřejňuje pro informační účely přehled evropských politických stran a k nim přidružených evropských politických nadací s využitím údajů z rejstříku evropských politických stran a evropských politických nadací spravovaného Úřadem.
Ministerstvo podává Úřadu žádost o
konzultaci ke stanovení dne zveřejnění rozhodnutí Úřadu o registraci evropské politické strany a evropské politické nadace a dne zveřejnění aktualizace jejích stanov v Úředním věstníku Evropské unie a
zrušení registrace evropské politické strany nebo evropské politické nadace.
Vnitrostátní kontaktní místo
Vnitrostátním kontaktním místem, jehož prostřednictvím se Česká republika s Úřadem a schvalující osobou Evropského parlamentu vzájemně informují o otázkách souvisejících s financováním, kontrolou a sankcemi ve věcech evropských politických stran a evropských politických nadací, je Ministerstvo financí.
Vyžádá-li si Úřad v rámci jím vykonávané kontroly vůči evropským politickým stranám a evropským politickým nadacím spolupráci České republiky, jsou orgány veřejné moci povinny poskytnout vnitrostátnímu kontaktnímu místu součinnost.
