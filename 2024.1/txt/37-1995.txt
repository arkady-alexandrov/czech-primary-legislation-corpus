Pro účely tohoto zákona neperiodické publikace jsou rozmnoženiny literárních, vědeckých a uměleckých děl určené k veřejnému šíření, které jsou vydávány jednorázově, popřípadě nejvýše jednou ročně anebo po částech i častěji, tvoří-li obsahově jeden celek.
Pro účely tohoto zákona se veřejným šířením rozumí zpřístupnění neperiodické publikace individuálně neurčenému okruhu osob.
Tento zákon se nevztahuje na tyto neperiodické publikace:
rozmnoženiny audiovizuálních děl,
rozmnoženiny, které slouží provozní potřebě při výrobě a odbytu výrobků nebo při poskytování služeb, nebo rozmnoženiny, jež jsou součástí výrobků,
bankovky, poštovní známky, mince, platební známky, kolkové známky, poštovní ceniny, losy a cenné papíry,
plastické a nástěnné mapy, globy a základní a tematická státní mapová díla v analogové a digitální formě,
trojrozměrné rozmnoženiny výtvarných děl,
rozmnoženiny programů počítačů,
propagační materiály politických stran a politických hnutí, občanských sdružení, organizací s mezinárodním prvkem, nadací, církví a náboženských společností,
rozmnoženiny vydané v cizině, pokud vydavatel nemá organizační složku na území České republiky.
Neperiodická publikace musí obsahovat tyto údaje:
název díla,
jména autorů, jejichž díla jsou v publikaci obsažena, jsou-li známa a autoři jejich uvedení výslovně nezakázali, popřípadě pseudonymy autorů,
obchodní jméno a sídlo nebo jméno, příjmení a trvalý pobyt osoby, která neperiodickou publikaci vydala (dále jen „vydavatel“),
rok prvního vydání, je-li znám,
u děl přeložených původní název díla a označení vydání, z něhož byl pořízen překlad,
označení nositele autorských práv,
číslo Mezinárodního standardního číslování knih, pokud bylo uděleno,
obchodní jméno a sídlo nebo jméno, příjmení a trvalý pobyt osoby, která neperiodickou publikaci vyrobila, a rok, ve kterém byla tato publikace vydána.
Vydavatel je povinen zajistit, aby neperiodická publikace obsahovala údaje podle odstavce 1.
Neperiodická publikace, která neobsahuje údaje podle odstavce 1, nesmí být veřejně šířena.
Vydavatel je povinen bezplatně a na svůj náklad odevzdat z každého vydání neperiodické publikace do 30 dnů ode dne vydání stanovený počet publikací (dále jen „povinné výtisky“), s výjimkou uvedenou v odstavci 2, těmto příjemcům:
dva povinné výtisky Národní knihovně České republiky,
jeden povinný výtisk Moravské zemské knihovně v Brně,
jeden povinný výtisk Vědecké knihovně v Olomouci,
jeden regionální povinný výtisk Městské knihovně v Praze a místně příslušné krajské knihovně podle sídla vydavatele.
Vydavatel neperiodické publikace pořízené slepeckým písmem je povinen odevzdat jeden povinný výtisk Knihovně a tiskárně pro nevidomé K. E. Macana v Praze.
Má-li odevzdaný povinný výtisk vady po stránce technického zpracování, je jeho příjemce oprávněn požadovat jeho výměnu za bezvadný. Toto právo může uplatnit do tří měsíců ode dne, kdy mu byl výtisk doručen, jinak jeho právo zaniká. Vydavatel je povinen výměnu provést ve lhůtě deseti dnů ode dne, kdy mu došel projev vůle příjemce, jímž uplatnil právo na výměnu.
Vydavatel je povinen od každé neperiodické publikace, kterou vydává, písemně nabídnout ke koupi jeden výtisk knihovnám určeným vyhláškou Ministerstva kultury, a to do 30 dnů ode dne jejich vydání. Lhůta pro přijetí návrhu na uzavření kupní smlouvy činí jeden měsíc od doručení nabídky. Nebude-li nabídka přijata v této lhůtě, právo na uzavření kupní smlouvy zaniká.
Fyzická, právnická nebo podnikající fyzická osoba se dopustí přestupku tím, že veřejně šíří neperiodickou publikaci, která neobsahuje údaje podle § 2 odst. 1.
Vydavatel neperiodické publikace se dopustí přestupku tím, že
nezajistí, aby neperiodická publikace obsahovala údaje podle § 2 odst. 1,
neodevzdá povinné výtisky neperiodické publikace podle § 3, nebo
nesplní nabídkovou povinnost podle § 4.
Za přestupek lze uložit pokutu do
15 000 Kč, jde-li o přestupek podle odstavce 2 písm. c),
25 000 Kč, jde-li o přestupek podle odstavce 1,
50 000 Kč, jde-li o přestupek podle odstavce 2 písm. a) nebo b).
Přestupky podle tohoto zákona projednává krajský úřad. Jde-li o přestupek podle odstavce 2, místní příslušnost krajského úřadu se řídí sídlem nebo místem trvalého pobytu vydavatele neperiodické publikace.
Působnosti stanovené krajskému úřadu podle tohoto zákona jsou výkonem přenesené působnosti.
