Účel zákona
Účelem zákona je stanovení soudních poplatků (dále jen „poplatky“) za úkony nebo řízení (dále jen „poplatný úkon“) prováděné Nejvyšším soudem České a Slovenské Federativní Republiky a vojenskými soudy (dále jen „soud“).
Předmět poplatku
Předmětem poplatku je poplatný úkon uvedený v sazebníku poplatků (dále jen „sazebník“), který je uveden v příloze k tomuto zákonu.
Poplatníci
Poplatníkem je fyzická nebo právnická osoba, která podala návrh na provedení poplatného úkonu, popřípadě fyzická nebo právnická osoba, o níž tak v zákonem stanovených případech rozhodne soud.
Vznikne-li více poplatníkům podle odstavce 1 povinnost zaplatit poplatek společně, platí jej společně a nerozdílně.
Osvobození od poplatků
Od poplatků jsou osvobozeny:
Česká a Slovenská Federativní Republika, Česká republika a Slovenská republika;
obce a městské části v hlavním městě České a Slovenské Federativní Republiky Praze a v hlavním městě Slovenské republiky Bratislavě v případech, kdy se poplatný úkon týká výkonu státní správy, který je na ně přenesen;
rozpočtové organizace a nadace;
diplomatická zastupitelství cizích států, je-li zaručena vzájemnost;
fyzické a právnické osoby na základě mezinárodních smluv nebo dohod, kterými je Česká a Slovenská Federativní Republika vázána.
Od poplatků jsou dále osvobozeny poplatné úkony:
ve věcech nemocenského pojištění, zdravotního pojištění, sociálního zabezpečení a poskytování zdravotních služeb;
ve věcech náhrad škod způsobených nezákonným rozhodnutím anebo nesprávným úředním postupem;
ve věcech volebních stížností;
ve sporech o pravomoc mezi soudy jedné republiky a státními notářstvími nebo orgány státní správy druhé republiky, jakož i mezi soudy, státními notářstvími a federálními orgány státní správy;
o určení příslušnosti soudu, jde-li o věc, která patří do pravomoci československého soudu, ale chybějí podmínky místní příslušnosti nebo je nelze zjistit;
ve věcech soudních rehabilitací podle zvláštních předpisů.
Sazby poplatků
Sazby poplatků jsou pevné a procentní ze základu poplatku a jsou stanoveny v sazebníku za každý předmět poplatku.
Základ poplatku
Základem poplatku stanoveného procentní sazbou je cena, popřípadě hodnota předmětu poplatného úkonu obvyklá v místě a době splatnosti poplatku. Cenu nebo hodnotu je povinen sdělit soudu poplatník.
Nesdělí-li poplatník soudu cenu nebo hodnotu předmětu poplatného úkonu anebo uvede cenu nebo hodnotu zřejmě nízkou, určí ji soud na náklady poplatníka.
Rozšíří-li se předmět poplatného úkonu při jednání, soud poplatek doměří, činí-li doměřovaná část poplatku více než 100 Kčs. Omezí-li se předmět poplatného úkonu před prvním jednáním, vrátí soud odpovídající část poplatku jako přeplatek.
Je-li uplatněno návrhem více nároků, vybere se poplatek ve výši součtu poplatků stanovených v sazebníku pro jednotlivé poplatné úkony obsažené v návrhu.
Je-li předmětem poplatného úkonu opětující se plnění, je základem poplatku součet cen nebo hodnot všech opětujících se plnění. Jde-li o plnění na dobu delší než tři roky, na dobu neurčitou a nebo na dobu života, považuje se za cenu nebo hodnotu plnění trojnásobek ceny nebo hodnoty ročního plnění.
Cena, popřípadě hodnota příslušenství předmětu poplatného úkonu se zahrnuje do základu poplatku, je-li i příslušenství předmětem poplatného úkonu.
Základ poplatku se zaokrouhluje na celé stokoruny nahoru a poplatek na celé koruny dolů.
Vznik poplatkové povinnosti
Poplatková povinnost vzniká:
podáním návrhu na provedení poplatného úkonu;
sepsáním podání do protokolu u soudu;
v ostatních případech rozhodnutím soudu.
Splatnost poplatku
Poplatek je splatný vznikem poplatkové povinnosti. V případech, kdy poplatková povinnost vzniká rozhodnutím soudu, stanoví soud v rozhodnutí lhůtu k zaplacení poplatku, která nebude delší než 15 dnů od nabytí právní moci rozhodnutí.
Poplatník je povinen prokázat soudu zaplacení poplatku.
Placení poplatku
Poplatky se platí na účet soudu poštovní poukázkou nebo převodem z účtu poplatníka. Poplatky, jejichž sazba nepřevyšuje 500 Kčs, lze platit i v hotovosti u soudu.
Poplatky jsou příjmem státního rozpočtu federace.
Poplatky zaplacené na účet soudu se převádí vždy za uplynulé čtvrtletí kalendářního roku na účet státního rozpočtu federace vedený územním finančním orgánem místně příslušným podle sídla soudu, nejpozději však do 5. dne kalendářního měsíce následujícího po uplynutí čtvrtletí.
Následky nezaplacení poplatku
Nebyl-li splatný poplatek zaplacen při podání návrhu nebo při sepsání návrhu do protokolu, a to ani dodatečně ve lhůtě stanovené soudem, soud poplatný úkon neprovede. Začal-li soud na základě podaného návrhu jednat ve věci, vyměří nebo doměří poplatek v rozhodnutí. Nezačal-li soud jednat ve věci samé, řízení zastaví.
Nabude-li usnesení o zastavení řízení pro nezaplacení poplatku právní moci, poplatková povinnost zaniká.
Vracení poplatku
Soud rozhodne o vrácení poplatku a vrátí poplatek nebo jeho část (přeplatek), jestliže jej zaplatil ten, kdo k tomu není povinen nebo bylo-li na poplatku zaplaceno více, než činila poplatková povinnost (přeplatek), anebo, omezil-li se předmět poplatného úkonu po podání návrhu, a to ještě před prvním jednáním (přeplatek).
Soud rozhodne o vrácení poplatku i v případech, kdy bylo řízení zastaveno nebo byl vzat návrh zpět před prvním jednáním, nebo byl návrh zamítnut pro opožděnost či nepřípustnost nebo proto, že návrh podal ten, kdo k tomu není oprávněn.
Poplatek podle odstavce 2 se nevrací, nepřevyšuje-li jeho výše 100 Kčs.
Nárok na vrácení poplatku nebo přeplatku zaniká uplynutím tří let od konce kalendářního roku, v němž byl poplatek zaplacen.
Zánik práva
Poplatek nebo nedoplatek na poplatku nelze vyměřit ani vymáhat po uplynutí tří let od konce kalendářního roku, v němž nastaly skutečnosti rozhodné pro splatnost poplatku.
Je-li v této lhůtě proveden úkon k vyměření nebo vymáhání poplatku nebo nedoplatku, běží lhůta pro vyměření nebo vymáhání znovu od konce kalendářního roku, v němž byl poplatník o tomto úkonu zpraven; vyměřit a vymáhat poplatek nebo nedoplatek na poplatku lze však nejpozději do deseti let počítaných od konce kalendářního roku, v němž nastaly skutečnosti rozhodné pro splatnost poplatku.
Úkonem k vymáhání poplatku nebo nedoplatku je i poplatníkovi doručená upomínka k zaplacení poplatku nebo nedoplatku.
Řízení
V řízení ve věcech poplatků rozhoduje a postupuje soud podle občanského soudního řádu, jestliže tento zákon, popřípadě zvláštní předpisy o řízení ve věcech daní a poplatků nestanoví jinak.
Kontrola poplatků
Při kontrole správného a včasného vyměření, vybírání a placení poplatků se postupuje podle zvláštních předpisů, není-li tímto zákonem nebo občanským soudním řádem stanoveno jinak.
SAZEBNÍK POPLATKŮ
Poznámka:
Poplatek podle této položky se vybere, i když je žadatel poplatníkem v zahájeném řízení.
