Ke zmírnění negativních dopadů způsobených virem SARS CoV-2 poskytuje Česká republika státní záruku za dluhy Českomoravské záruční a rozvojové banky, a.s., které vyplývají z ručení za dluhy z úvěrů poskytnutých bankami, zahraničními bankami vykonávajícími činnost na území České republiky prostřednictvím pobočky nebo spořitelními a úvěrními družstvy (dále jen „banka“).
Úvěrem se pro účely tohoto zákona rozumí úvěr podle zákona upravujícího činnost bank.
Státní záruka podle § 1 se poskytuje v rozsahu 150 000 000 000 Kč.
Právo na plnění ze státní záruky podle § 1 lze uplatnit do 31. prosince 2027.
Státní záruka podle § 1 se vztahuje pouze na dluhy Českomoravské záruční a rozvojové banky, a.s., které vzniknou z ručení za dluhy z úvěrů, jsou-li splněny tyto podmínky:
úvěry byly sjednány do 31. prosince 2021, pokud ze sdělení Evropské komise týkajícího se podmínek státní podpory ekonomiky v reakci na pandemii COVID-19 neplyne doba kratší, k financování podnikatele, který má nejvýše 500 zaměstnanců,
úvěrovaný nebyl ke dni 31. března 2020 v prodlení delším než 30 dní se splácením dluhu vůči úvěrující bance,
plnění z ručení je omezeno
90 % výše nesplacené jistiny z jednotlivého úvěru, nejvýše však částkou 45 000 000 Kč, jde-li o úvěr sjednaný k financování podnikatele, který má nejvýše 250 zaměstnanců, nebo
80 % výše nesplacené jistiny z jednotlivého úvěru, nejvýše však částkou 40 000 000 Kč, jde-li o úvěr sjednaný k financování podnikatele, který má více než 250 a nejvýše 500 zaměstnanců,
plnění z ručení je omezeno 30 % výše jistin všech úvěrů sjednaných úvěrující bankou, na které se vztahuje ručení Českomoravské záruční a rozvojové banky, a.s. se státní zárukou podle § 1,
je-li úvěrovaným právnická osoba, banka v souladu s § 4 zjistila a zveřejnila, kdo je skutečným majitelem úvěrovaného.
Banka způsobem umožňujícím dálkový přístup zveřejní údaje o úvěrovaném, který čerpá úvěr podle § 1 odst. 1, výši úvěru a výši ručení poskytnutého Českomoravskou záruční a rozvojovou bankou, a.s.
do 15 dnů od jeho poskytnutí, byl-li poskytnut po dni nabytí účinnosti tohoto zákona,
do 30 dnů od nabytí účinnosti tohoto zákona, byl-li poskytnut před dnem nabytí účinnosti tohoto zákona.
Je-li úvěrovaným fyzická osoba, zveřejní banka její jméno, příjmení, rok narození a identifikační číslo. Je-li úvěrovaným právnická osoba, zveřejní banka název právnické osoby, její identifikační číslo a jméno jejího skutečného majitele.
Za účelem zjištění skutečného majitele úvěrovaného, který je právnickou osobou a čerpá úvěr podle § 1 odst. 1, Ministerstvo spravedlnosti umožní bance dálkový přístup k údajům o skutečném majiteli podle zákona upravujícího veřejné rejstříky právnických a fyzických osob.
Údaje podle odstavce 1 se zveřejňují na dobu do uplynutí 60 dnů od konce kalendářního roku, kdy byl úvěr splacen nebo ručení zaniklo jiným způsobem.
Státní záruka podle § 1 se poskytuje bezúplatně.
Plnění ze státní záruky podle § 1 se provádí ze státního rozpočtu z kapitoly Ministerstva průmyslu a obchodu.
