Stát československý vykupuje podle koncesní listiny ze dne 19. dubna 1890, vydané podle uh. zák. čl. XV z r. 1890 místní dráhu Holič—Hodonín, a to s účinkem od 1. ledna 1924.
Cena výkupní určena jest ročním důchodem vypočteným podle § 2, lit. c), uh. zák. čl. IV z r. 1888 o modifikaci a doplnění uh. zák. čl. XXXI z r. 1880 o drahách místních.
Státní správa má právo kdykoli vyplatiti společnosti na místě ještě nedospělých výkupních platů důchodových jistinu vypočtenou tím způsobem, že tyto výkupní důchody budou diskontovány ročními 5%ními úroky.
Cena výkupní, pokud bude placena ročním důchodem podle odst. 1. §u 2, bude hrazena z rozpočtu ministerstva železnic.
Výkupem místní dráhy a dnem tohoto výkupu nabude stát za cenu výkupní uvedenou v § 2 a bez jakékoli další náhrady hypotekárními pohledávkami nezatíženého vlastnictví a užívání železničního podniku se všemi k němu příslušejícími věcmi movitými i nemovitými, jakož i s veškerými právy, s výjimkou oněch předmětů, jež podle ustanovení koncesní listiny zůstávají vlastnictvím společnosti.
Vklad práva vlastnického pro stát československý a jiných práv vkladních, která na stát přecházejí, do knih, bude proveden podle tohoto zákona. Jestliže společnost ve lhůtě, uložené jí státní správou železniční, nevydá této správě listin, potřebných k provedení výkupu, nebo listin těchto, státní správou železniční sepsaných, neopatří svým podpisem, nahrazuje tyto listiny prohlášení ministra železnic.
Společnost jest povinna podati státní správě účty a bilance a vykázati výsledky příslušných provozních let do lhůty, jež jí bude ministerstvem železnic určena.
Státní správa má právo zkoumati správnost dokladů těch na základě knih a jiných záznamů a spisů společenských.
Nevyhoví-li společnost ve lhůtě, uložené jí státní správou, povinnosti, stanovené v odst. 1. tohoto paragrafu, vykoná státní správa železniční příslušná šetření na účet a nebezpečí společnosti a zjistí podle těchto šetření výkupní cenu.
Státní správa může učiniti výplatu výkupní ceny závislou na podmínce, že společnost vydá státní správě veškeré doklady, spisy a pomůcky, týkající se správy a provozu vykoupeného železničního podniku, nebo že jí poskytne možnost nahlédnouti do oněch spisů, jež týkají se pouze správy společenské, a že státní správě, požádá-li o to, vydá opisy těchto spisů.
Veškeré, s výkupem této železnice související právní úkony, majetkové převody, podání, zápisy a jiné listiny jsou osvobozeny od kolků a poplatků.
