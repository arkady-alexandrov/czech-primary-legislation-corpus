Prodejní doba v maloobchodě
V maloobchodě je zakázán prodej o těchto státních svátcích a ostatních svátcích
1. leden - Den obnovy samostatného českého státu a Nový rok,
Velikonoční pondělí,
8. květen - Den vítězství,
28. září - Den české státnosti,
28. říjen - Den vzniku samostatného československého státu,
25. prosinec - 1. svátek vánoční a
26. prosinec - 2. svátek vánoční.
V maloobchodě je zakázán prodej v den 24. prosince - Štědrý den od 12.00 do 24.00 hodin.
Omezení prodejní doby uvedené v odstavcích 1 a 2 se nepoužije na provozování
prodejen, jejichž prodejní plocha nepřesahuje 200 m2,
čerpacích stanic s palivy a mazivy,
lékáren,
prodejen v místech zvýšené koncentrace cestujících na letištích, železničních stanicích a autobusových nádražích,
prodejen ve zdravotnických zařízeních,
maloobchodu v době, kdy je vyhlášen stav nebezpečí, nouzový stav, stav ohrožení státu nebo válečný stav.
Omezení stanovené v § 1 odst. 1 a 2 se vztahuje obdobně i na prodejní a výkupní dobu zastaváren, provozoven určených k obchodování s použitým zbožím a zařízení určených ke sběru a výkupu odpadů, a to bez ohledu na velikost prodejní nebo výkupní plochy.
Přestupky
Právnická nebo podnikající fyzická osoba se dopustí přestupku tím, že provozuje prodej v maloobchodě nebo prodej nebo výkup v provozovně uvedené v § 2 v době, kdy je jejich provozování zakázáno podle § 1 a 2.
Za přestupek podle odstavce 1 lze uložit pokutu do výše 1 000 000 Kč. Dopustí-li se právnická nebo podnikající fyzická osoba přestupku uvedeného v odstavci 1 opakovaně, lze uložit pokutu až do výše 5 000 000 Kč.
Dozor nad dodržováním povinností stanovených tímto zákonem provádí Česká obchodní inspekce.
