Předmět úpravy
Tento zákon upravuje v návaznosti na přímo použitelné předpisy Evropské unie působnost a pravomoci orgánů k provádění zvláštních režimů v oblasti zahraničního obchodu.
Zvláštní režimy v oblasti zahraničního obchodu
Zvláštními režimy v oblasti zahraničního obchodu se pro účely tohoto zákona rozumí systémy kontroly obchodu podle nařízení Rady (ES) č. 2271/96 a nařízení Evropského parlamentu a Rady (EU) 2017/821.
Působnost ministerstva
Ministerstvo průmyslu a obchodu (dále jen „ministerstvo“)
je příslušným orgánem k uplatňování nařízení Rady (ES) č. 2271/96,
je příslušným orgánem k uplatňování nařízení Evropského parlamentu a Rady (EU) 2017/821,
je orgánem odpovědným za zajištění jednotného a účinného provádění nařízení Evropského parlamentu a Rady (EU) 2017/821 podle čl. 10 odst. 3 tohoto nařízení,
provádí následné kontroly podle čl. 3 odst. 2 a čl. 11 nařízení Evropského parlamentu a Rady (EU) 2017/821 (dále jen „kontroly“),
ukládá opatření k nápravě podle § 5,
spravuje veřejný seznam kontrol dostupný na internetových stránkách ministerstva,
informuje Evropskou komisi a příslušné orgány členských států o nedostatcích zjištěných kontrolami podle čl. 13 nařízení Evropského parlamentu a Rady (EU) 2017/821,
předkládá Evropské komisi zprávu o provádění nařízení Evropského parlamentu a Rady (EU) 2017/821 podle čl. 17 odst. 1 nařízení Evropského parlamentu a Rady (EU) 2017/821.
Generální ředitelství cel
Generální ředitelství cel poskytuje ministerstvu na jeho žádost do 30 dnů ode dne jejího obdržení v souvislosti s plněním úkolů uvedených v § 3 písm. b) až h) následující informace:
identifikační údaje unijního dovozce (dále jen „dovozce“) a odesílatele nerostných surovin nebo kovů uvedených v příloze I nařízení Evropského parlamentu a Rady (EU) 2017/821 (dále jen „nerostná surovina nebo kov“), a to
jméno, případně jména, a příjmení, místo pobytu, případně místo podnikání, obchodní firmu nebo název a adresu sídla,
identifikační číslo, bylo-li přiděleno,
popis nerostné suroviny nebo kovu, obchodní název a druh podle jeho zařazení v kombinované nomenklatuře, případně dělení na TARIC kódy,
množství dovezené nerostné suroviny nebo kovu vyjádřené v kilogramech,
hodnotu dovezené nerostné suroviny nebo kovu a
zemi odeslání a zemi původu nerostné suroviny nebo kovu.
Poskytnutí informací podle odstavce 1 není porušením mlčenlivosti podle daňového řádu.
Opatření k nápravě
Zjistí-li ministerstvo na základě provedené kontroly nedostatky v provádění povinností dovozce stanovených nařízením Evropského parlamentu a Rady (EU) 2017/821, uloží mu za účelem nápravy zjištěných nedostatků opatření k nápravě, která spočívají zejména v
poskytnutí dodatečných úplných interních záznamů, materiálů nebo dokumentů,
dodání, doplnění nebo aktualizaci zprávy o auditu splňující požadavky čl. 6 nařízení Evropského parlamentu a Rady (EU) 2017/821,
aktualizaci údajů o celoročním dovozu příslušných nerostných surovin nebo kovů, nebo
uvedení vnitřních systémů řízení do souladu s povinnostmi dovozce podle čl. 4 až 6 nařízení Evropského parlamentu a Rady (EU) 2017/821.
Dovozce předloží ministerstvu do 30 dnů ode dne doručení výzvy k provedení opatření k nápravě časově konkrétní a s ohledem na povahu tohoto opatření k nápravě přiměřený plán jejich provádění.
Ministerstvo po ukončení kontroly zveřejní ve veřejném seznamu kontrol dostupném na internetových stránkách ministerstva po dobu 3 let název a identifikační číslo právnické osoby nebo jméno, případně jména, a příjmení, případně obchodní firmu a identifikační číslo podnikající fyzické osoby a výsledek kontroly. Výsledkem kontroly se rozumí údaj „dovozce splnil povinnosti stanovené nařízením Evropského parlamentu a Rady (EU) 2017/821“ nebo „dovozce nesplnil povinnosti stanovené nařízením Evropského parlamentu a Rady (EU) 2017/821“.
Ministerstvo uchovává záznamy o kontrolách po dobu 5 let od ukončení kontroly.
Přestupky
Fyzická, právnická nebo podnikající fyzická osoba uvedená v čl. 11 nařízení Rady (ES) č. 2271/96, která provádí operace v mezinárodním obchodu nebo pohybu kapitálu a související obchodní činnosti mezi Evropskou unií a třetími zeměmi, se dopustí přestupku tím, že
neuvědomí Evropskou komisi nebo ministerstvo o skutečnostech uvedených v čl. 2 nařízení Rady (ES) č. 2271/96 nebo neposkytne Evropské komisi nebo ministerstvu všechny související informace, nebo
poruší povinnost uvedenou v čl. 5 nařízení Rady (ES) č. 2271/96.
Za přestupek podle odstavce 1 lze uložit pokutu do
150 000 Kč, jde-li o přestupek podle odstavce 1 písm. a),
450 000 Kč, jde-li o přestupek podle odstavce 1 písm. b).
