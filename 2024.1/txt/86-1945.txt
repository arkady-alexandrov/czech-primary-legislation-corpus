V zemích České a Moravskoslezské se obnovuje finanční stráž.
Příslušníci finanční stráže, kteří byli po 29. září 1938 převedeni do jiných oborů veřejné služby, převedou se podle platných předpisů zpět na místa orgánů finanční stráže, jsou-li způsobilí pro službu ve sboru finanční stráže. Jejich služební a platové poměry se ode dne zpětného převedení upraví tak, jako kdyby nepřestali býti příslušníky finanční stráže.
Zřízeneckým čekatelům a pomocným zřízencům finanční stráže přijatým do 29. září 1938 promíjí se úspěšné absolvování cvičného kursu pro finanční stráž [§ 17, písm. c) vládního nařízení ze dne 19. prosince 1930, č. 202 Sb., kterým se provádějí předpisy o organisaci finanční stráže a upravují jejich služební a některé platové poměry].
Služební a platové poměry příslušníků finanční stráže upraví vláda nařízením podle obdoby předpisů o služebních a platových poměrech četnictva a policie s odchylkami vyplývajícími ze zvláštní povahy služby finanční stráže.
Ministr financí se zmocňuje, aby na dobu potřeby zřídil vrchní inspektoráty finanční stráže a vymezil jejich místní a věcnou působnost v rámci všeobecné působnosti finanční stráže.
Dnem účinnosti tohoto dekretu zrušuje se v oboru finanční stráže použivatelnost ustanovení §§ 8, 10 a 11 vládního nařízení ze dne 26. září 1940, č. 31 Sb. z roku 1941, o pomocné finanční službě výkonné.
