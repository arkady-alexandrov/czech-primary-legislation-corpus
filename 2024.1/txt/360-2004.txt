EVROPSKÉ HOSPODÁŘSKÉ ZÁJMOVÉ SDRUŽENÍ
Evropské hospodářské zájmové sdružení a použitelnost některých ustanovení českého právního řádu na toto sdružení
Tento zákon upravuje právní poměry evropského hospodářského zájmového sdružení v rozsahu stanoveném nařízením Rady (EHS) o zřízení Evropského hospodářského zájmového sdružení (EHZS) (dále jen „nařízení Rady“). Nejsou-li určité otázky řešeny ani tímto zákonem, posoudí se podle obecných ustanovení zvláštního právního předpisu upravujícího právní poměry obchodních společností a družstev a podle ustanovení upravujících právní poměry veřejné obchodní společnosti, nestanoví-li tento zákon jinak.
Evropské hospodářské zájmové sdružení se sídlem na území České republiky (dále jen „evropské sdružení“) je právnickou osobou, jež se zakládá smlouvou o sdružení. K podpisu smlouvy o sdružení a jejích změn se ustanovení zákona upravujícího právní poměry obchodních společností a družstev o úředním ověření podpisu nepoužijí.
Na evropské sdružení nelze použít ustanovení zvláštního právního předpisu o podmínkách činnosti organizací s mezinárodním prvkem.
Obchodní firma evropského sdružení
Obchodní firma evropského sdružení musí obsahovat označení „evropské hospodářské zájmové sdružení“ nebo zkratku „EHZS“. Jiné osoby nesmějí ve svém názvu nebo obchodní firmě toto označení používat.
Obchodní rejstřík
Evropské sdružení a provozovna evropského hospodářského zájmového sdružení se sídlem v jiném členském státu Evropské unie umístěná v České republice (dále jen „pobočka“) se zapisují do obchodního rejstříku. Nestanoví-li tento zákon jinak, použijí se na zápis evropského sdružení nebo pobočky do obchodního rejstříku a na řízení ve věcech týkajících se zápisu evropského sdružení nebo pobočky do obchodního rejstříku ustanovení zákona upravujícího veřejné rejstříky.
Jde-li o skutečnosti zapisované podle čl. 14 odst. 1 a článku 15 nařízení Rady, postačí uvést odkaz na příslušné listiny uložené ve sbírce listin. V případě, že zápis odkazuje na návrh změny sídla uložený do sbírky listin, zapíše se do obchodního rejstříku i navrhované nové sídlo.
Do obchodního rejstříku se u pobočky zapisují údaje vyžadované zvláštním právním předpisem u organizační složky obchodního závodu zahraniční osoby, která má sídlo v některém z členských států Evropské unie.
Do složky sbírky listin vedené pro každé evropské sdružení se zakládají listiny uvedené v článku 7 nařízení Rady a listiny týkající se statutárního orgánu, likvidátora, insolvenčního správce nebo vedoucího samostatné organizační složky vyžadované zvláštním právním předpisem.
Do složky sbírky listin vedené pro každou pobočku se zakládají listiny uvedené v článku 10 nařízení Rady.
Návrh na zápis do obchodního rejstříku
Návrh na zápis evropského sdružení do obchodního rejstříku podávají všichni jeho členové.
Zveřejňování zápisů do obchodního rejstříku a uložení listin do sbírky listin
Rejstříkový soud je povinen zveřejnit oznámením v Obchodním věstníku údaje uvedené v článku 8 nařízení Rady, zápisy týkající se evropského sdružení a uložení listiny do sbírky listin. V případě, že rejstříkový soud bude v Obchodním věstníku zveřejňovat návrh změny sídla podle článku 14 nařízení Rady, zveřejní i údaj o tom, kam má být podle návrhu změny sídla přemístěno sídlo evropského sdružení. V ostatním se ohledně zveřejňování zápisů do obchodního rejstříku a ukládání listin do sbírky listin, jež se týkají evropského sdružení nebo pobočky, použijí ustanovení zvláštních právních předpisů upravující zveřejňování v Obchodním věstníku, nestanoví-li nařízení Rady jinak.
Hlášení Úřadu pro úřední tisky Evropské unie
Rejstříkový soud je povinen nejpozději ve lhůtě 1 měsíce po zveřejnění údajů uvedených v článku 11 nařízení Rady v Obchodním věstníku sdělit tyto údaje Úřadu pro úřední tisky Evropské unie.
Ručení za závazky evropského sdružení
Členové evropského sdružení ručí za dluhy evropského sdružení jako společníci veřejné obchodní společnosti za dluhy této společnosti.
Podmínky výkonu funkce jednatele
Jednatelem evropského sdružení může být osoba, která splňuje předpoklady a požadavky uvedené v článku 19 nařízení Rady, jakož i požadavky a předpoklady pro funkci jednatele společnosti s ručením omezeným podle zákona upravujícího právní poměry obchodních společností a družstev.
Na výkon funkce jednatele evropského sdružení, včetně odpovědnosti za způsobenou škodu, se vztahují ustanovení zvláštního právního předpisu upravující výkon funkce a odpovědnost jednatele společnosti s ručením omezeným.
Účetnictví
Evropské sdružení je účetní jednotkou podle zvláštního právního předpisu. Jednatelé evropského sdružení zabezpečují řádné vedení účetnictví a předkládají členům evropského sdružení ke schválení účetní závěrku.
Úřední ověření podpisu smlouvy o převodu účasti v evropském sdružení se nevyžaduje.
Zastavení účasti v evropském sdružení
Nestanoví-li nařízení Rady nebo tento zákon jinak, použijí se na zástavní právo k účasti v evropském sdružení přiměřeně ustanovení o zástavním právu k podílu na společnosti s ručením omezeným podle zákona upravujícího právní poměry obchodních společností a družstev a občanského zákoníku, s výjimkou ustanovení, která umožňují zástavnímu věřiteli vykonávat práva společníka nebo nabýt zastavenou účast v evropském sdružení, a ustanovení o zápisu zástavního práva do obchodního rejstříku. Úřední ověření podpisu na zástavní smlouvě a jejích změn se nevyžaduje.
Zánik účasti v evropském sdružení ze zákona
K zániku účasti v evropském sdružení dochází také v případech a za podmínek, s nimiž zvláštní právní předpis spojuje zánik účasti společníka ve veřejné obchodní společnosti z důvodů zrušení právnické osoby, která je společníkem, nebo z důvodu prohlášení konkursu na majetek společníka, nebo z důvodu zamítnutí insolvenčního návrhu proto, že majetek společníka nepostačuje k úhradě nákladů insolvenčního řízení anebo z důvodu zrušení konkursu proto, že majetek společníka je zcela nepostačující.
Omezení dispozic s majetkem evropského sdružení
Evropské sdružení podléhá omezením podle čl. 3 odst. 2 písm. d) nařízení Rady za podmínek stanovených zvláštním právním předpisem pro akciové společnosti.
