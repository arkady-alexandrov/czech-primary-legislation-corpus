Tento zákon se vztahuje na úředně sepsaný majetek zanechaný na území Československé republiky osobami, které optovaly pro státní příslušnost Svazu sovětských socialistických republik a přesídlily na jeho území podle smlouvy mezi československou republikou a Svazem sovětských socialistických republik o Zakarpatské Ukrajině ze dne 29. června 1945 č. 186 Sb. z roku 1946 nebo podle dohody ze dne 10. července 1946 o právu opce a vzájemného přesídlení (dále jen „majetek“).
Majetek přechází dnem soupisu do vlastnictví československého státu, pokud se v § 9 nestanoví jinak.
Závazky váznoucí na majetku přecházejí na stát do výše jeho obecné ceny.
Přechod nemovitostí s knihovními právy a závazky na československý stát zapíše soud ve veřejných knihách na návrh okresního národního výboru s odvoláním na tento zákon.
Správu majetku obstarávají okresní národní výbory podle směrnic, které vydá ministerstvo financí v dohodě se zúčastněnými ministerstvy.
Majetek, který si stát neponechá, přidělí okresní národní výbor jednotným zemědělským družstvům na jejich žádost, a to zemědělský majetek do trvalého užívání, ostatní majetek do vlastnictví.
Jiný než zemědělský majetek, pokud nebude přidělen jednotným zemědělským družstvům podle § 3, může okresní národní výbor přiděliti dosavadním uživatelům, kteří o to požádají ve lhůtě stanovené okresním národním výborem a prokáží, že jsou československými občany nebo se za ně podle příslušných předpisů považují.
Nedojde-li k přidělení jiného než zemědělského majetku uchazečům uvedeným v předchozím odstavci, lze jej přiděliti za téže podmínky osobám, které se na území Československé republiky přistěhovaly (navrátily).
Jiný než zemědělský majetek, který nebude přidělen podle § 4, může okresní národní výbor prodat, a to movitý majetek především ve veřejné dražbě.
Majetek jiný než zemědělský se přidělí do vlastnictví za náhradu ve výši obecné ceny odpovídající příslušným cenovým předpisům ke dni přídělu.
Bude-li majetek přidělen do vlastnictví, stane se přídělce vlastníkem dnem pravomocného rozhodnutí o přídělu.
Před přídělem nebo prodejem majetku může okresní národní výbor dát majetek nebo jeho část za náhradu do zatímního užívání.
Náhradou za užívání majetku jsou povinni i jeho dosavadní uživatelé.
Ustanovení §§ 2 až 8 se nevztahují na majetek, jehož nabyly za přiměřenou úplatu osoby, které nemohly věděti, že jde o převod majetku uvedeného v § 1. O tom, jde-li o takový majetek, rozhodne v pochybných případech okresní národní výbor.
Výtěžky z úhrady za majetek přidělený do vlastnictví nebo prodaný, po případě za užívání majetku (§ 8), plynou do státní pokladny.
Ministerstvo financí stanoví v dohodě se zúčastněnými ministerstvy vyhláškou v úředním listě podrobnosti o přídělu majetku, způsob úhrady za přidělený majetek, dále výši náhrady za užívání majetku a způsob její úhrady, jakož i úpravu vypořádání závazků na majetku váznoucích. Stejným způsobem může stanovit, v kterých případech lze náhradu za majetek přidělený do vlastnictví nebo za užívání majetku (§ 8) snížit nebo poskytnout jiné úlevy.
